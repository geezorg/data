<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፸፩።</h3>

ወኮነ እምድኅረዝ ከመ ትትከበት መንፈስየ ወትዕርግ ውስተ 
ሰማያት ርኢክዎሙ ለውሉዶሙ ለመላእክት ይከይዱ ዲበ ላህበ 
እሳት ወአልባሲሆሙ ፀዐዳ ወዐጽፎሙኒ ወብርሃነ ገጾሙ 
ከመ በረድ። 
ወርኢኩ ፪ አፍላገ እሳት ወብርሃነ ዝኩ እሳት ከመ ያክንት 
ያበርህ ወወደቁ በገጽየ ቅድመ እግዚአ መናፍስት።
ወሚካኤል መልአክ ፩ እምአርእስተ መላእክት አኀዘኒ 
እዴየ ዘየማን ወአንሥአኒ ወአውፅአኒ ኀበ ኵሉ ኅቡኣተ 
ምሕረት ወኅቡኣተ ጽድቅ። 
ወአርአየኒ ኵሎ ኅቡኣተ አጽናፈ ሰማይ ወኵሎ መዛግብተ 
ከዋክብት ወብርሃናት ኵሎሙ እምኀበ ወፅኡ ለገጸ ቅዱሳን። 
ወከበቶ መንፈስ ለሄኖክ ውስተ ሰማየ ሰማያት፤ ወርኢኩ በህየ 
ማእከለ ዝኩ ብርሃን ከመ ቦቱ ዘይትነደቅ እምእብነ አስሐትያ 
ወማእከለ እሙንቱ አእባን ልሳናተ እሳት ሕያው። 
ወርእየት መንፈስየ ዐውደ ዘየዐውዶ ለውእቱ ቤት 
እሳት እም ፬አጽናፊሁ ለውእቱ አፍላግ ምሉኣነ እሳት 
ሕያው ወየዐውድዎ ለውእቱ ቤት። 
ወዐውዱ ሱራፌል ወኪሩቤል ወኦፍኒን እሉ እሙንቱ እለ 
ኢይነውሙ ወየዐቅቡ መንበረ ስብሐተ ዚአሁ። 
ወርኢኩ መላእክተ እለ ኢይትኈለቁ አእላፈ አእላፋት 
ወትእልፊተ አእላፋት የዐውድዎ ለውእቱ ቤት ወሚካኤል 
ወሩፋኤል ወገብርኤል ወፋኑኤል ወመላእክት ቅዱሳን እለ 
መልዕልተ ሰማያት ይበውኡ ወይወፅኡ በውእቱ ቤት። 
ወወፅኡ እምነ ውእቱ ቤት ሚካኤል ወገብርኤል ሩፋኤል 
ወፋኑኤል ወብዙኃን ቅዱሳን መላእክት እለ አልቦሙ ኍልቍ። 
ወምስሌሆሙ ርእሰ መዋዕል ወርእሱ ከመ ፀምር ፀዐዳ ወንጹሕ 
ወልብሱ ዘኢይተረጐም። 
ወወደቁ በገጽየ ወኵሉ ሥጋየ ተመስወ ወመንፈስየ ተወለጠ 
ወጸራኅኩ በቃል ዐቢይ በመንፈሰ ኀይል ወባረኩ ወሰባሕኩ 
ወአልዐልኩ። 
ወእላ በረከታት እለ ወፅአ እምነ አፉየ ኮና ሥሙራተ 
በቅድመ ዝኩ ርእሰ መዋዕል። 
ወመጽአ ውእቱ ርእሰ መዋዕል ምስለ ሚካኤል ወገብርኤል 
ሩፋኤል ወፋኑኤል ወአእላፍ ወትእልፊተ አእላፋት መላእክት 
እለ አልቦሙ ኍልቍ። 
ወመጽአ ኀቤየ ውእቱ መልአክ ወበቃሉ አምኀኒ ወይቤለኒ 
አንተ ውእቱ ወልደ ብእሲ ዘተወለድከ ለጽድቅ ወጽድቅ ላዕሌከ 
ኀደረ ወጽድቁ ለርእሰ መዋዕል ኢየኀድገከ። 
ወይቤለኒ ይጼውዕ ለከ ሰላመ በስሙ ለዓለም ዘይከውን 
እስመ እምህየ ወፅአ ሰላም እምፍጥረተ ዓለም ወከመዝ ይከውን 
ለከ ለዓለም ወለዓለመ ዓለም። 
ወኵሉ ዘይከውን ወየሐውር ዲበ ፍኖትከ እንዘ ጽድቅ 
ኢየኀድገከ ለዓለም ምስሌከ ይከውን ማኅደሮሙ ወምስሌከ 
ክፍሎሙ ወእምኔከ ኢይትሌለዩ ለዓለም ወለዓለመ ዓለም። 
ወከመዝ ይከውን ኑኀ መዋዕል ምስለ ውእቱ ወልደ እጓለ 
እመሕያው ወሰላም ይከውን ለጻድቃን ወፍኖቱ ርቱዕ ለጻድቃን 
በስመ እግዚአ መናፍስት ለዓለመ ዓለም።

</body>
</html>
