<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፷።</h3>

በዓመት ፭፻ ወበወርኅ ሳብዕ እምዐሡሩ ወረቡዑ ለወርኅ 
በሕይወተ ሄኖክ በውእቱ አምሳል ርኢኩ ከመ ታድለቀልቅ 
ሰማየ ሰማያት ድልቅልቀ ዐቢየ ወኀይሉ ለዑል ወመላእክት 
አእላፈ አእላፋት ወትእልፊተ ትእልፊት ተሀውኩ ዐቢየ ሁከተ። 
ወሶቤሃ ርኢኩ ርእሰ መዋዕል ዲበ መንበረ ስብሐቲሁ 
ይነብር ወመላእክት ወጻድቃን ዐውዶ ይቀውሙ። 
ወሊተ ረዐድ ዐቢይ ነሥአኒ ወፍርሀት አኀዘኒ 
ወሐቌየ ተቀጽዐ ወተፈትሐ ወኵለንታየ ተመስወ 
ወወደቁ በገጽየ። 
ወፈነወ ቅዱስ ሚካኤል ካልአ መልአከ ቅዱሰ ፩ እምነ 
መላእክት ቅዱሳን ወአንሥአኒ ወሶበ አንሥአኒ መንፈስየ 
ገብአት እስመ ኢክህልኩ ተዐግሦ እምርእየ ዝኩ ኀይል 
ወኪያሁ ሀውክ ወአንቀልቅሎ ሰማይ። 
ወይቤለኒ ቅዱስ ሚካኤል በእንተ ምንት ራእይ ዘከመዝ 
ተሀውኮ፤ እስከ ዮም ሀለወት ዕለተ ምሕረቱ ወሀሎ 
መሓሪ ወርኁቀ መዐት ላዕለ እለ የኀድሩ ዲበ የብስ። 
ወሶበ ትመጽእ ዕለት ወኀይል ወመቅሠፍት ወኵነኔ እንተ 
አስተዳለወ እግዚአ መናፍስት ለእለ ይሰግዱ ለኵነኔ ጽድቅ 
ወለእለ ይክሕዱ ለኵነኔ ጽድቅ ወለእለ ያነሥኡ ስሞ በከ 
ወተደለወት ይእቲ ዕለት ለኅሩያን መሀላ ወለኃጥኣን 
ሐተታ። 
ወይትከፈሉ በይእቲ ዕለት ፪አናብርት አንበሪ አንስቲያዊት 
ዘስማ ሌዋታን ከመ ትኅድር በልጐተ ባሕር መልዕልተ 
አንቅዕተ ማያት። ወለተባዕታይ ስሙ ብሔሞት ዘይእኅዝ 
በእንግድዓሁ በበድው ዘኢያስተርኢ ወስሙ ዴንዳይን በምሥራቀ 
ገነት በኀበ ይነብሩ ኅሩያን ወጻድቃን በኀበ ተመጠወ 
እምሔውየ ዘውእቱ ሳብዕ እምነ አዳም ቀዳሚሆሙ ለሰብእ 
ዘገብረ እግዚአ መናፍስት። 
ወተስእልክዎ ለዝኩ ካልእ መልአክ ከመ ያርእየኒ ኀይሎሙ 
ለእልክቱ አናብርት እፎ ተሌለዩ በአሐቲ ዕለት ወተወድዩ 
፩ በልጐተ ባሕር ወ ፩ በየብሰ በድው። 
ወይቤለኒ አንተ ወልደ ሰብእ በዝየ ትፈቅድ ታእምር ዘኅቡእ። 
ወይቤለኒ ካልእ መልአክ ዘየሐውር ምስሌየ ወዘበኅቡእ 
ያርእየኒ ዘቀዳሚ ወዘደኃሪ፤ በሰማይ በውስተ ላዕሉ፤ 
ወበውስተ የብስ በማዕምቅ፤ ወበአጽናፈ ሰማይ፤ ወበመሠረተ 
ሰማይ፤ ወበመዛግብተ ነፋሳት። 
ወእፎ ይትከፈሉ መናፍስት ወእፎ ይደሉ ወእፎ ይትኌለቁ 
አንቅዕት ወነፋሳት በኀይለ መንፈስ ወኀይሎሙ ለብርሃነ 
ወርኅ ወከመ ኀይለ ጽድቅ ወክፍላተ ከዋክብት በበስሞሙ 
ወኵሉ ክፍል ይትከፈል። 
ወነጐድጓድ በበሙዳቃቲሆሙ ወለኵሉ ክፍል ዘይትከፈል 
ከመ ይብርቅ በመብረቅ ወትዕይንቶሙ ከመ ፍጡነ ይስምዑ። 
እስመ ቦቱ ለነጐድጓድ ምዕራፋት በትዕግሥት ለቃለ 
ዚአሁ ተውህበ ወኢይትሌለዩ ኢነጐድጓድ ወኢመብረቅ 
ወኢ ፩ በመንፈስ ክልኤሆሙ የሐውሩ ወኢይትሌለዩ። 
እስመ ሶበ ይበርቅ መብረቅ ነጐድጓድ ቃሎ ይሁብ 
ወመንፈስ በጊዜሃ ያዐርፍ ወዕሩየ ይከፍል ማእከሎሙ 
እስመ መዝገበ ጊዜያቲሆሙ ዘኆፃ ውእቱ ወ ፩፩ 
እምኔሆሙ በጊዜሁ በልጓም ይትአኀዙ ወይትመየጡ በኀይለ 
መንፈስ ወይትነዳዕ ከመዝ በከመ ብዝኀ አድዋለ ምድር። 
ወመንፈሰ ባሕር ተባዕታይ ውእቱ ወጽኑዕ ወበከመ ኀይለ 
ጽንዐታ በልጓም ያገብኣ ወከመዝ ትትነዳዕ ወትዘራእ በኵሉ 
አድባረ ምድር። 
ወመንፈሰ አስሐትያ መልአከ ዚአሁ ውእቱ ወመንፈሰ በረድ 
መልአክ ኄር ውእቱ። 
ወመንፈሰ ሐመዳ ኀደገ በእንተ ኀይለ ዚአሁ ወመንፈስ 
ቦቱ ባሕቲቱ ወዘየዐርግ እምኔሁ ከመ ጢስ ውእቱ ወስሙ 
ደደክ። 
ወመንፈሰ ጊሜ ኢይትኀበር ምስሌሆሙ ውስተ መዛግብቲሆሙ አላ 
መዝገብ ቦቱ ለባሕቲቱ እስመ ምሕዋረ ዚአሁ በስብሐት 
ወበብርሃን ወበጽልመት ወበክረምት ወበሐጋይ ወመዝገበ ዚአሃ 
ብርሃን ወመልአካ ውእቱ። 
ወመንፈሰ ጠል ማኅደሩ በአጽናፈ ሰማይ ወድሩግ ውእቱ ምስለ 
መዛግብተ ዝናም ወምሕዋረ ዚአሁ በክረምት ወበሐጋይ ወደመና 
ዚአሁ ወደመና ጊሜ ኅብር ወ ፩ ለካልኡ ይሁብ። 
ወመንፈሱ ለዝናም ሶበ ይትሐወስ እምነ መዝገበ ዚአሁ 
ይመጽኡ መላእክት ወያርኅዉ መዝገበ ወያወፅእዎ ወሶበ 
ይዘራእ ዲበ ኵሉ የብስ ወሶበ ይትኀበር በኵሉ ጊዜ 
ምስለ ማይ ዘዲበ የብስ። 
እስመ ኮኑ ማያት ለእለ የኀድሩ ዲበ የብስ እስመ 
ሲሳያ ለየብስ እምኀበ ልዑል ዘበሰማይ ውእቱ እስመ 
በእንተዝ መስፈርት ቦቱ ለዝናም ወመላእክት ይትሜጠውዎ። 
እሎንተ ኵሎሙ ርኢኩ እስከ ገነተ ጻድቃን። 
ወይቤለኒ መልአከ ሰላም ዘምስሌየ ይሄሉ እሉ ፪አናብርት 
ላዕለ ዕበይ ዘእግዚአብሔር ድልዋን ይሴሰዩ ከመ መቅሠፍቱ 
ለእግዚአብሔር በከ ኢይኩን ወይትቀተሉ ደቂቅ ምስለ እማቲሆሙ 
ወውሉድ ምስለ አበዊሆሙ። 
ሶበ ታዐርፍ መቅሠፍቱ ለእግዚአ መናፍስት ዲቤሆሙ ታዐርፍ 
ከመ ኢትምጻእ መቅሠፍቱ ለእግዚአ መናፍስት በከ ዲበ 
እሉ ድኅረ ትከውን ኵነኔ በምሕረቱ ወበትዕግሥቱ።


</body>
</html>
