<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፴፱።</h3>

ወይከውን በዝንቱ መዋዕል ይወርዱ ደቂቅ ኅሩያን ወቅዱሳን 
እምልዑላን ሰማያት ወ ፩ ይከውን ዘርኦሙ ምስለ ውሉደ ሰብእ። 
በውእቱ መዋዕል ነሥአ ሄኖክ መጻሕፍተ ቅንዐት ወመዐት 
ወመጻሕፍተ ጕጕዓ ወሀውክ ወምሕረት ኢይከውን ላዕሌሆሙ 
ይቤ እግዚአ መናፍስት። 
ወበውእቱ ጊዜ መሠጠኒ ደመና ወዐውሎ ነፋስ እምገጻ 
ለምድር ወአንበረኒ ውስተ ጽንፈ ሰማያት።
ወበህየ ርኢኩ ራእየ ካልአ ማኅደሪሆሙ ለጻድቃን 
ወምስካባቲሆሙ ለቅዱሳን። 
በህየ ርእያ አዕይንትየ ማኅደሪሆሙ ምስለ መላእክት 
ወምስካባቲሆሙ ምስለ ቅዱሳን ወይስእሉ ወያስተበቍዑ 
ወይጼልዩ በእንተ ውሉደ ሰብእ ወጽድቅ ከመ ማይ ይውሕዝ 
በቅድሜሆሙ ወምሕረት ከመ ጠል ውስተ ምድር፤ ከመዝ ውእቱ 
ማእከሎሙ ለዓለመ ዓለም። 
ወበውእቱ መዋዕል ርእያ አዕይንትየ መካነ ኅሩያን 
ዘጽድቅ ወዘሃይማኖት ወጽድቅ ይከውን በመዋዕሊሆሙ ወጻድቃን 
ወኅሩያን ኍልቍ አልቦሙ ቅድሜሁ ለዓለመ ዓለም። 
ወርኢኩ ማኅደሪሆሙ መትሕተ አክናፈ እግዚአ መናፍስት 
ወኵሎሙ ጻድቃን ወኅሩያን በቅድሜሁ ይትለሐዩ ከመ ብርሃነ 
እሳት ወአፉሆሙ ይመልእ በረከተ ወከናፍሪሆሙ ይሴብሑ ስሞ 
ለእግዚአ መናፍስት ወጽድቅ ቅድሜሁ ኢየኀልቅ። 
ህየ ፈቀድኩ እኅድር ወፈተወቶ ነፍስየ ለውእቱ ማኅደር 
በህየ ኮነ ክፍልየ ቅድመ እስመ ከመዝ ጸንዐ በእንቲአየ 
በቅድመ እግዚአ መናፍስት። 
ወበውእቶን መዋዕል ሰባሕኩ ወአልዓልኩ ስሞ ለእግዚአ 
መናፍስት በረከተ ወስብሐተ እስመ ውእቱ አጽንዐኒ 
በበረከት ወስብሐት በከመ ፈቃዱ ለእግዚአ መናፍስት። 
ወጕንዱየ ርእያ አዕይንትየ በውእቱ መካን ወባረክዎ 
እንዘ እብል ቡሩክ ውእቱ ወይትባረክ እምቅድም ወእስከ ለዓለም። 
ወበቅድሜሁ አቦ ማኅለቅት ውእቱ ያአምር ዘእንበለ 
ይትፈጠር ዓለም ምንት ውእቱ ዓለም ወለትውልደ ትውልድ 
ዘይከውን። 
ይባርኩከ እለ ኢይነውሙ ወይቀውሙ በቅድመ ስብሐቲከ 
ወይባርኩከ ወይሴብሑ ወያሌዕሉ እንዘ ይብሉ ቅዱስ ቅዱስ 
ቅዱስ እግዚአ መናፍስት ይመልእ ምድረ መንፈሳት። 
ወበህየ ርእያ አዕይንትየ ኵሎ እለ ኢይነውሙ ይቀውሙ 
ቅድሜሁ ወይባርኩ ወይብሉ ቡሩክ አንተ ወቡሩክ ስሙ 
ለእግዚእ ለዓለመ ዓለም። 
ወተወለጠ ገጽየ እስከ ስእንኩ ነጽሮ።


</body>
</html>
