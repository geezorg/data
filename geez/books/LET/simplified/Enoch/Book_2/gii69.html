<html>
<head>
   <title>Enoch II</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor=#FFFFCC link="#0000EE" vlink="#551A8B" alink="#FF0000">

<h3>ክፍል ፷፱።</h3>
 
ወእምድኅረዝ ኵነኔ ያደነግፅዎሙ ወያምዕዕዎሙ እስመ 
ዘንተ አርአዩ ለእለ የኀድሩ ዲበ የብስ።
ወነዋ አስማቲሆሙ ለእልክቱ መላእክት ወዝንቱ ውእቱ 
አስማቲሆሙ ቀዳማየ ዚአሆሙ ስምያዛ፤ ወካልኡ አርስጢቂፋ፤ 
ወሣልስ አርሜን፤ ወራብዕ ከከባኤል፤ ወኃምስ ጡርኤል፤ ወሳድስ 
ሩምያል፤ ወሳብዕ ዳንኤል፤ ወሳምን ኑቃኤል፤ ወታስዕ በራቅኤል፤ 
ወዓሥር አዛዝኤል፤ ፲ ወ ፩አርምርስ፤ ፲ወ፪ በጠርያል፤ 
፲ወ፫ በሰሳኤል፤ ፲ወ፬አናንኤል፤ ፲ወ፭ ጡርያል፤ 
፲ወ፯ ሲማፒሲኤል፤ ፲ወ፯ ይተርኤል፤ ፲ወ፰ ቱማኤል፤ 
፲ወ፱ ጠርኤል፤ ፳ ሩማኤል፤ ፳ወ፩ኢዜዜኤል። 
ወእሉ እሙንቱ አርእስተ መላእክቲሆሙ ወአስማቲሆሙ 
ለመኰንነ ፻ ዚአሆሙ፤ ወመኰንነ ፶ ዚአሆሙ፤ ወመኰንነ 
፲ ዚአሆሙ። 
ስሙ ለቀዳማዊ ይቁን ወዝንቱ ዘአስሐተ ኵሎሙ ደቂቀ 
መላእክት ቅዱሳን ወአውረዶሙ ዲበ የብስ ወአስሐቶሙ 
በአዋልደ ሰብእ። 
ወካልእ ስሙ አስብኤል ዝንቱ አመሮሙ ምክረ እኩየ ለደቂቀ 
መላእክት ቅዱሳን ወአስሐቶሙ ከመ ያማስኑ ሥጋሆሙ 
በአዋልደ ሰብእ። ወሣልስ 
ስሙ ጋድርኤል ዝውእቱ ዘአርአየ ኵሎ ዝብጠታተ ሞት 
ለውሉደ ሰብእ ወውእቱ አስሐታ ለሔዋን ወውእቱ አርአየ 
ንዋየ ሞት ለደቂቀ ሰብእ ወድርዐ ወወልታ ወሰይፈ ለቀትል 
ወኵሎ ንዋየ ሞት ለውሉደ ሰብእ። 
ወእምነ እዴሁ ወፅአ ዲቤሆሙ ለእለ የኀድሩ ዲበ 
የብስ እምይእቲ ጊዜ ወእስከ ለዓለም። 
ወራብዕ ስሙ ፔኔሙዕ ዝንቱ አርአየ ለውሉደ ሰብእ መሪረ 
ወመዐርዒረ ወአርአዮሙ ኵሎ ኅቡኣተ ጥበቦሙ። 
ውእቱ አለበዎሙ ለሰብእ መጽሐፈ ወበማየ ሕመት ወክርታስ 
ወበእንተዝ ብዙኃን እለ ስሕቱ እምዓለም ወእስከ ለዓለም 
ወእስከ ዛቲ ዕለት። 
እስመ ኢተወልደ ሰብእ ለዝ ከመዝ በቀለም ወበማየ ሕመት 
ያጽንዑ ሃይማኖቶሙ። 
እስመ ኢተፈጥረ ሰብእ ዘእንበለ ከመ መላእክት ከመ 
ይንበሩ ጻድቃነ ወንጹሓነ ወሞት ዘኵሎ ያማስን 
እምኢገሰሶሙ አላ በዝ አእምሮቶሙ ይትኀጐሉ ወበዝንቱ 
ኀይል ይበልዐኒ። 
ወኃምስ ስሙ ከስድያዕ ዝንቱ አርአየ ለውሉደ ሰብእ ኵሎ 
ዝብጠታተ እኩየ ዘነፍሳት ወዘአጋንንት ወዝብጠታተ ጻእጻእ 
በማኅፀን ከመ ይደቅ ወዝብጠታተ ነፍስ ንስከተ አርዌ 
ወዝብጠተ ዘይከውን በቀትር ወልዳ ለአርዌ ዘስሙ ተባዕት። 
ወዝንቱ ውእቱ ኍልቁ ለክስብኤል ርእሰ መሐላ ዘአርአየ 
ለቅዱሳን ሶበ የኀድር ልዑል በስብሐት ወስሙ ቤቃ። 
ወዝንቱ ይቤሎ ለቅዱስ ሚካኤል ያርእዮሙ ስመ ኅቡአ ከመ 
ይርአይዎ ለውእቱ ስም ኅቡእ ወከመ ይዝክርዎ በመሐላ ከመ 
ይርዐዱ እምውእቱ ስም ወመሐላ እለ አርአዩ ለውሉደ 
ሰብእ ኵሎ ዘኅቡእ። 
ወዝንቱ ኀይሉ ለዝ መሐላ እስመ ኀያል ውእቱ ወጽኑዕ 
ወአንበሮ ለዝ መሐላ አካዕ በእዴሁ ለቅዱስ ሚካኤል። 
ወእሉ እሙንቱ ኅቡኣቲሁ ለዝ መሐላ ወጸንዑ በመሐላሁ 
ወሰማይ ተሰቅለ ዘእንበለ ይትፈጠር ዓለም ወእስከ ለዓለም። 
ወቦቱ ምድር ተሳረረት ዲበ ማይ ወእምነ ኅቡኣተ አድባር 
ይመጽኣ ላህያት ለሕያዋን ማያት እምፍጥረተ ዓለም ወእስከ 
ለዓለም። 
ወበውእቱ መሐላ ተፈጥረት ባሕር ወመሠረታ ለጊዜ መዐት 
አንበረ ላቲ ኆፃ ወኢተኀልፍ እምፍጥረተ ዓለም ወእስከ 
ለዓለም። 
ወበውእቱ መሐላ ቀላያት ጸንዑ ወቆሙ ወኢይትሐወሱ 
እመካኖሙ እምዓለም ወእስከ ለዓለም። 
ወበውእቱ መሐላ ፀሐይ ወወርኅ ይፌጽሙ ምሕዋሮሙ ወኢየኀልፉ 
እምትእዛዞሙ እምዓለም ወእስከ ለዓለም። 
ወበውእቱ መሐላ ከዋክብት ይፌጽሙ ምሕዋሮሙ ወአስማቲሆሙ 
ይጼውዕ ወያወሥእዎ እምዓለም ወእስከ ለዓለም። 
ወከመዝ ለማይ ነፍሳቲሆሙ ለነፋሳት ወለኵሎሙ መንፈሳት 
ወፍናዋቲሆሙ እምኵሉ ኅብራተ መናፍስት። 
ወበህየ ይትዐቀብ መዛግብተ ቃሉ ለነጐድጓድ ወብርሃኑ 
ለመብረቅ ወበህየ ይትዐቀብ መዛግብተ በረድ ወአስሐትያ 
ወመዛግብተ ጊሜ ወመዛግብተ ዝናም ወጠል። 
ወኵሎሙ እሙንቱ የአምኑ ወያአኵቱ በቅድመ እግዚአ 
መናፍስት ወይሴብሑ በኵሉ ኀይሎሙ ወሲሳዮሙ በኵሉ 
አኰቴት ይእቲ ወያአኵቱ ወይሴብሑ ወያሌዕሉ በስሙ 
ለእግዚአ መናፍስት ለዓለመ ዓለም። 
ወዲቤሆሙ ጸንዐ ዝመሐላ ወይትዐቀቡ ቦቱ ወፍናዊሆሙ 
ይትዐቀቡ ወምሕዋራቲሆሙ ኢይማስን። 
ወኮኖሙ ፍሥሐ ዐቢየ ወባረኩ ወሰብሑ ወአልዐሉ 
በእንተ ዘተከሥተ ሎሙ ስሙ ለውእቱ ወልደ እጓለ 
እመሕያው። 
ወነበረ ዲበ መንበረ ስብሐቲሁ ወርእሱ ለኵነኔ ተውህበ 
ሎቱ ለወልደ እጓለ እምሕያው ወያኀልፍ ወያማስን ኃጥኣነ 
እምገጻ ለምድር ወእለ አስሐትዎ ለዓለም። 
በሰናስል ይትአሠሩ ወበማኅበሮሙ ዘሙስና ይትዐፀዉ ወኵሉ 
ምግባሮሙ የኀልፍ እምቅድመ ገጸ ምድር። 
ወእምይእዜሰ ኢይከውን ዘይማስን እስመ ውእቱ ወልደ ብእሲ 
ተርእየ ወነበረ ዲበ መንበረ ስብሐቲሁ ወኵሉ እኩይ 
እምቅድመ ገጹ የኀልፍ ወየሐውር ወነገፉ ለውእቱ ወልደ 
ብእሲ ይጸንዕ በቅድመ እግዚአ መናፍስት። 
ዝውእቱ ምሳሌ ሣልስ ዘሄኖክ።


</body>
</html>
