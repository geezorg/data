<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፹፪።</h3>

ወይእዜኒ ወልድየ ማቱሳላ ኵሎ እላንተ 
ለከ እነግር ወእጽሕፍ ለከ ወኵሎ 
ከሠትኩ ለከ ወወሀብኩከ መጻሕፍቲሆሙ ለእሉ 
ኵሎሙ፤ ዕቀብ ወልድየ ማቱሳላ መጻሕፍተ 
እዴሁ ለአቡከ ወከመ ተሀብ ለትውልደ 
ዓለም።
ጥበበ ወሀብኩ ለከ ወለውሉድከ ወለእለ 
ይከውኑ ለከ ውሉደ ከመ የሀቡ 
ለውሉዶሙ ለትውልዳት እስከ ለዓለም ለዛ 
ጥበብ ዲበ ሕሊናሆሙ።
ወኢይነውሙ እለ ይሌብውዋ ወያፀምኡ በእዝኖሙ 
ከመ ይትመሀርዋ ለዛ ጥበብ ወትደልዎሙ 
እመባልዕት ሠናያት ለእለ ይበልዑ።
ብፁዓን ጻድቃን ኵሎሙ ብፁዓን ኵሎሙ 
እለ የሐውሩ በፍኖተ ጽድቅ ወአልቦሙ 
ኀጢአት ከመ ኃጥኣን በኍልቈ ኵሉ 
መዋዕሊሆሙ ለዘየሐውር ፀሐይ በሰማይ በአናቅጽ 
ይበውእ ወይወጽእ ፴ ዕለተ ምስለ 
አርእስተ ፲፻ ዝሥርዐቶሙ ለከዋክብት ምስለ 
፬ እለ ይትዌሰኩ ወይሌልዩ ማእከለ 
፬ ክፍለ ዓመት እለ ይመርህዎሙ 
ወምስሌሆሙ ይበውኡ ፬ መዋዕለ።
በእንቲአሆሙ ይጌግዩ ሰብእ ወኢየሐስብዎሙ በሐሳበ  ክ
ዉሉ ዓለም እስመ ይጌግይዎሙ ወኢየአምርዎሙ 
ሰብእ ጥንቁቀ።
እስመ ሀለዉ በሐሳበ ዓመት ወአማን 
ልኩዓን እሙንቱ ለዓለም ፩ በቀዳሚት 
ኆኅት ወ ፩ በሣልሲት ወ ፩ በራብዕት 
ወ ፩ በሳድስት ወይትፌጸም ዓመት በመዋዕል 
፫፻ ወ ፰ ወ ፬።
ወአማን ነገሩ ወጥንቁቅ ሐሳብ ዘልኩዕ 
እስመ ለብርሃናት ወለአውራኅ ወለበዓላት ወለክራማት 
ወለመዋዕል አርአየኒ ወነፍሐ ዲቤየ ኡርኤል 
ዘአዘዞ ሊተ እግዚአ ኵሉ ፍጥረተ 
ዓለም በኀይለ ሰማይ።
ወሥልጣን ቦቱ በሌሊት ወበመዓልት ውስተ 
ሰማይ  ከመ ያርኢ ብርሃነ ዲበ 
ሰብእ ፀሐየ ወወርኀ ወከዋክብተ ወኵሎሙ 
ሥልጣናተ ሰማይ እለ ይትመየጡ በክበቦሙ።
ወዛቲ ይእቲ ሥርዐተ ከዋክብት እለ 
የዐርብ በመካናቲሆሙ ወበአዝማኒሆሙ ወበበዓላቲሆሙ 
ወበአውራኂሆሙ።
ወእሉ አስማቲሆሙ ለእለ ይመርህዎሙ ለእለ 
የዐቅብ ወይበውኡ በአዝማነ ዚአሆሙ ወበሥርዐታቲሆሙ 
ወበጊዜያቲሆሙ ወበአውራኂሆሙ ወበሥልጣናቲሆሙ 
ወበምቅዋማቲሆሙ።
፬ መራኅያኒሆሙ ይበውኡ ቀዳሚ እለ 
ይሌልዩ ፬ ክፍለ ዓመት ወእምድኅሬሆሙ 
፲ ወ ፪ መራኅያን ዘሥርዐታት እለ 
ይሌልይዎሙ ለአውራኅ ወለዓመት ፫፻ ወ ፷ ወ ፬ ምስለ 
አርእስተ ፲፻ እለ ይፈልጥዎሙ ለመዋዕል 
ወለ ፬ እለ ይትዌሰኩ ዲቤሆሙ እለ 
ይፈልጡ መራኅያን ፬ መክፈልተ ዓመታት።
ወእሙንቱ አርእስተ ፲፻ ማእከለ መራሒ 
ወተመራሒ ይትዌሰክ ፩ በድኅረ ምቅዋም 
ወመራህያኒሆሙ ይፈልጡ።
ወእሉ አስማቲሆሙ ለመራኅያን እለ ይፈልጡ 
፬ መክፈልተ ዓመት እለ ሥሩዓን 
ምልክኤል ወህልእምሜሌክ ወሜልኤየል ወናሬል።
ወአስማቲሆሙ ለእለ ይመርህዎሙ አድናርኤል ወኢየሱሳኤል 
ወኢይሉሚኤል እሉ ፫ እለ ይተልዉ 
ድኅሬሆሙ ለመራሕያነ ሥርዐታት ወ ፩ ዘይተሉ 
ድኅረ ፫ መራኅያነ ሥርዐታት እለ 
ይተልዉ ድኅረ እልክቱ መራሕያነ ምቅዋማት 
እለ ይፈልጡ ፬ ክፍለ ዓመት።
በቅድመ ዓመት ቀዳማዊ ይሠርቅ ወይመልክ 
ምልክያል ዘይሰመይ ስሙ ተመዓኒ ወፀሐየ 
ወኵሎሙ መዋዕላት ዘበሥልጣነ ዚአሁ እለ 
ይመልክ ፺ ወ ፩ ዕለት።
ወእሉ ትእምርተ መዋዕል እለ ሀለዉ 
ያስተርእዩ ዲበ ምድር በመዋዕለ ሥልጣነ 
ዚአሁ ሐፍ ወሞቅ ወሐዘን ወኵሎሙ 
ዕፀው ይፈርዩ ወቈጽል ይወጽእ በኵሉ 
ዕፀው ወማእረረ ሥርናይ ወጽጌ ረዳ 
ወኵሉ ጽጌያት ይጸግዩ በገዳም ወዕፀወ 
ክረምት ይየብሱ።
ወእሉ አስማቲሆሙ ለመራኅያን እለ መትሕቴሆሙ 
ብርክኤል ዘልብሳኤል ወካልእ ዘይትዌሰክ ርእሰ 
፲፻ ስሙ ሄሎያሴፍ ወተፈጸመ መዋዕለ 
ሥልጣኑ ለዝ።
ካልእ መራኂ ዘድኅረሆሙ ህልዕምሜሌክ ዘይጼውዕዎ 
ስሞ ፀሐየ ብሩሐ ወኵሉ መዋዕለ 
ብርሃኑ ፺ ወ ፩ ዐለት።
ወእሉ ትእምርተ መዋዕ በዲበ ምድር 
ሐሩር ወየብስ ወዕፀው ያወጽኡ ፍሬሆሙ 
ርሱነ ወብሱለ ወይሁብ ፍሬሆሙ  ይየብስ 
ወአባግዕ ይታለዋ ወይጸንሳ ወያስተጋብኡ ኵሎ ፍሬ 
ምድር ወኵሎ ዘሀሎ ውስተ 
ገራውህ ወምክያደ  ወይን ወይከውን በመዋዕለ ሥልጣኑ።
ወእሉ እሙንቱ ስሞሙ ወሥርዐቶሙ ወመራኅያኒሆሙ 
እለ መትሕቴሆሙ ለእሉ አርእስተ ፲፻ ጌዳኤል 
ወኬኤል ወሄኤል ወስሙ ለዘይትዌሰክ ምስሌሆሙ 
ርእሰ ፲፻ አስፋኤል ወተፈጸመ  መዋዕለ ሥልጣነ 
ዚአሁ።

</body>
</html>

