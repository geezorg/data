<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፸፪።</h3>

መጽሐፈ ሚጠተ ብርሃናተ ሰማይ ፩፩ ዘከመ 
ሀለዉ በበሕዘቢሆሙ ፩፩ በበሥልጣኖሙ 
ወበበዘመኖሙ ፩፩ በበስሞሙ ወሙላዳቲሆሙ 
ወበበአውራኂሆሙ እለ አርአየኒ ኡርኤል መልአክ 
ቅዱስ ዘሀሎ ምስሌየ ዘውእቱ መራሒሆሙ ወኵሎ 
መጽሐፎሙ በከመ ውእቱ አርአየኒ ወበከመ ኵሉ 
ዓመተ ዓለም ወእስከ ለዓለም እስከ 
ይትገበር ግብር ሐዲስ ዘይነብር እስከ ለዓለም።
ወዝንቱ ውእቱ ትእዛዝ ቀዳማዊ ዘብርሃናት 
ፀሐይ ብርሃን ሙፃኡ በኀዋኅወ ሰማይ 
እለ መንገለ ጽባሕ ወምዕራቢሁ በኀዋኅወ 
ሰማይ ዘምዕራብ።
ወርኢኩ ስሱ ኀዋኅወ እለ እምኀበ 
ይወፅእ ፀሐይ ወስሱ ኀዋኅወ ኀበ 
የዐርብ ፀሐይ ወወርኅ በውእቶን ኀዋኅው 
ይሠርቅ ወየዐርብ ወመራሒሆሙ ለከዋክብት ምስለ 
እለ ይመርሕዎሙ ፮ በጽባሕ ወ ፯ በምዕራበ 
ፀሐይ ወኩሎሙ ፩፩ እምድኅረ ካልኡ 
ርቱዕ ወመሳክው ብዙኃት እምየማኑ ወእምፀጋሙ 
ለዝኩ ኆኅት።
ወቀዳሚ ይወፅእ ብርሃን ዘየዐቢ ዘስሙ 
ፀሐይ ወክበቡ ከመ ክበበ ሰማይ 
ወኵለንታሁ ምሉእ እሳተ ዘያበርህ ወያውዒ።
ሰረገላተ በኀበ የዐርግ ነፋስ ይነፍሕ፤ ወየዐርብ 
ፀሐይ እምሰማይ ወይገብእ እንተ መስዕ 
ከመ ይሑር ምሥራቀ ወይትመራሕ ከመ 
ይባእ ኀበ ዝኩ ኆኅት ወያበርህ 
በገጸ ሰማይ።
ከመዝ ይወፅእ በወርኅ ቀዳማዊ በኆኅት 
ዐባይ ወይወፅእ እንተ ይእቲ ራብዕት 
እምእልኩ ኀዋኅው ፷ እለ መንገለ 
ምሥራቀ ፀሐይ።
ወበይእቲ ራብዕት ኆኅት እንተ እምኔሃ 
ይወፅእ ፀሐይ በወርኅ ቀዳማዊ ባቲ 
ዐሥሩ ወክልኤ መሳክው ርኅዋት ዘእምኔሆን 
ይወፅእ ላህብ ሶበ ይትረኀዉ እምዘመነ 
ዚአሆሙ።
ሶበ ይሠርቅ ፀሐይ እምሰማይ ይወፅእ 
እንተ ይእቲ ራብዕት ኆኅት ፴ ጽባሐ 
ወበራብዕት ኆኅት እንተ ምዕራበ ሰማይ 
ርቱዐ ይወርድ።
ወበእማንቱ መዋዕል ትነውኅ ዕለት እምዕለት 
ወተኀጽር ሌሊት እምሌሊት እስከ ፴ ጽባሕ።
ወበይእቲ ዕለት ትነውኅ ካዕበተ ዕለት 
እምሌሊት ወትከውን ዕለት ጥንቁቀ ፲ ክፍለ 
ወትከውን ሌሊት ፰ ክፍለ።
ወይወፅእ ፀሐይ እምዝኩ ራብዕ ኆኅት 
ወየዐርብ በራብዕት ወይገብእ ውስተ ኃምስት 
ኆኅት እንተ ጽባሕ ፴ ጽባሐ 
ወይወፅእ እምኔሃ ወየዐርብ ውስተ ኃምስት ኆኅት።
አሜሃ ይነውኅ ዕለት ፳ እደ 
ወትከውን ዕለት ፲ ወ ፩ ክፍለ 
ወተኀጽር ሌሊት ወትከውን ፯ ክፍለ።
ወይገብእ ፀሐይ ለጽባሕ ወይበውእ ውስተ 
ሳድስት ኆኅት ወይወፅእ ወየዐርብ በሳድስት 
ኆኅት ፴ ወ ፩ ጽባሐ በእንተ ትእምርተ ዚአሃ።
ወበይእቲ ዕለት ትነውኅ ዕለት እምሌሊት 
ወትከውን ዕለት ካዕበተ ሌሊት ወትከውን 
ዕለት ፲ ወ ፪ ክፍለ ወተኀጽር 
ሌሊት ወትከውን ፷ ክፍለ።
ወይትነሣእ ፀሐይ ከመ ትኅጽር ዕለት 
ወትኑኅ ሌሊት ወይገብእ ፀሐይ ለጽባሕ 
ወይበውእ ውስተ ሳድስት ኆኅት ወይሠርቅ 
እምኔሃ ወየዐርብ ፴ ጽባሐ።
ወሶበ ተፈጸመ ፴ ጽባሕ ተሐፅፅ 
መዓልት ፩ ክፍለ ጥንቁቀ ወትከውን 
ዕለት ፲ ወ ፩ ክፍለ ወሌሊት ፯ ክፍለ።
ወይወፅእ ፀሐይ እምነ ምዕራብ እምይእቲ 
ሳድስት ኆኅት ወየሐውር ምሥራቀ ወይሠርቅ 
በኃምስ ኆኅት ፴ ጽባሐ ወየዐርብ 
በምዕራብ ካዕበ በኃምስ ኆኅት እንተ ምዕራብ።
በይእቲ ዕለት ተሐፅፅ ዕለት ፪ ክፍለ 
ወትከውን ዕለት ፲ ክፍለ ወሌሊት ፰ ክፍለ።
ወይወጽእ ፀሐይ እምይእቲ ኃምስ ኆኅት 
ወየዐርብ በኃምስ ኆኅት እንተ ምዕራብ 
ወይሠርቅ በራብዕት ኆኅት በእንተ ትእምርተ 
ዚአሃ ፴ ወ ፩ ጽባሐ ወየዐርብ በምዕራብ።
በይእቲ ዕለት ይትዔረይ መዓልት ምስለ 
ሌሊት ወይከውን ዕሩየ ወትከውን ሌሊት 
፱ ክፍለ ወመዓልት ፱ ክፍለ።
ወይወፅእ ፀሐይ እምይእቲ ኆኅት ወየዐርብ 
በምዕራብ ወይገብእ በጽባሕ ወይወፅእ በሣልስት 
ኆኅት ፴ ጽባሐ ወየዐርብ በምዕራብ 
በሣልስት ኆኅት።
ወበይእቲ ዕለት ትነውኅ ሌሊት እምዕለት 
እስከ ፴ ጽባሕ ወተኀጽር ዕለት 
እምዕለት እስከ ፴ ዕለት ወትከውን 
ሌሊት ፲ ክፍለ ጥንቁቀ ወመዓልት ፰ ክፍለ።
ወይወፅእ ፀሐይ እምይእቲ ሣልስት ኆኅት 
ወየዐርብ በሣልስት ኆኅት በዐረብ ወይገብእ 
ውስተ ምሥራቅ ወይወፅእ ፀሐይ ውስተ 
ካልእ ኆኅተ ምሥራቅ ፴ ጽባሐ ወከመዝ 
የዐርብ በካልእ ኆኅት በምዕራበ ሰማይ።
ወበይእቲ ዕለት ትከውን ሌሊት ፲ ወ ፩ ክፍለ 
ወዕለት ፯ ክፍለ።
ወይወፅእ ፀሐይ በይእቲ ዕለት እምይእቲ 
ካልእት ኆኅት ወየዐርብ በምዕራብ በካልእ 
ኆኅት ወይገብእ በምሥራቅ በአሐቲ ኆኅት 
፴ ወ ፩ ጽባሐ ወየዐርብ በምዕራብ በአሐቲ ኆኅት።
ወበይእቲ ዕለት ትነውኅ ሌሊት ወትከውን 
ካዕበታ ለመዓልት ወትከውን ሌሊት ፲ ወ ፪ ክፍለ 
ጥንቁቀ ወመዓት ፯ ክፍለ።
ወፈጸመ ፀሐይ አርእስቲሁ ወ ዳግመ 
የዐውድ ዲበ እሉ አርእስቲሁ ወይበውእ 
በውእቱ ኆኅት ፴ ጽባሐ ወበምዕራብኒ 
በአንጻሪሁ የዐርብ።
ወበይእቲ ዕለት ተኀጽር ሌሊት እምኑኃ 
፩ እደ ዝውእቱ ክፍል ፩ ወትከውን 
፲ ወ ፩ ክፍለ ወመዓልት ፯ ክፍለ።
ወገብአ ፀሐይ ወቦአ ውስተ ካልእ 
ኆኅት እንተ ምሥራቅ ወይገብእ ዲበ 
ዝኩ አርእስቲሁ ፴ ጽባሐ ይሠርቅ ወየዐርብ።
ወበይእቲ ዕለት ተኀጽር ሌሊት እምኑኃ 
ወትከውን ሌሊት ፲ ክፍለ ወመዓልት ፰ ክፍለ።
ወበይእቲ ዕለት ይወፅእ ፀሐይ እምይእቲ 
ካልእት ኆኅት ወየዐርብ በምዕራብ ወይገብእ 
ምሥራቀ ወይሠርቅ በሣልስ ኆኅት ፴ ወ ፩ ጽባሐ 
ወየዐርብ በምዕራበ ሰማይ።
ወበይእቲ ዕለት ተሐፅፅ ሌሊት ወትከውን 
፱ ክፍለ ወዕለት ትከውን ፱ ክፍለ 
ወይትዔረይ ሌሊት ምስለ መዓልት ወይከውን 
ዓመት ጥንቁቀ መዋዕለ ፫፻ ወ ፷ ወረብዐ።
ወኑኃ ለዕለት ወለሌሊት ወኅጸራ ለዕለት 
ወለሌሊት በምሕዋረ ፀሐይ ውእቱ ይትሌለይ።
በእንቲአሁ ይነውኅ ምሕዋሪሁ ዕለት እምዕለት 
ወሌሊት እምሌሊት ይቀርብ።
ወዝውእቱ ትእዛዙ ወምሕዋሩ ለፀሐይ ወምግባኡ 
ሶበ ይገብእ ለእንተ ፷ ይገብእ 
ወይወፅእ ዘውእቱ ብርሃን ዐቢይ ዘለዓለም 
ዘይሰመይ ፀሐየ ለዓለመ ዓለም።
ወዝንቱ ውእቱ ዘይወፅእ ብርሃን ዐቢይ 
ዘይሰመይ በአርአያ ዚአሁ በከመ አዘዘ 
እግዚእ።
ወከመዝ ይወፅእ ወይበውእ ወኢየሐፅፅ ወኢየዐርፍ 
አላ ይረውጽ መዓልተ ወሌሊተ በሰረገላ 
ወብርሃነ ዚአሁ ፯ እደ ያበርህ 
እምዘወርኅ ወአምጣኒሆሙ ለ ፪ ኤሆሙ ዘውግ።


</body>
</html>

