<html>
<head>
   <title>Enoch III</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="FFFFCC" link="#0000EE" vlink="#551A8B" alink="#FF0000">

<h3>ክፍል ፸፰።</h3>

አስማቱ ለፀሐይ ከመዝ ፩ ኦርያሬስ 
ወካልኡ ቶማስ።
ወለወርኅ ፬አስማት ቦቱ ፩ ስሙ 
አሶንያ ወካልእ እብላ ወሣልስ ብናሴ 
ወራብዕ ኤራዕ።
እሉ እሙንቱ ፪ ብርሃናት ዐበይት 
ክበቦሙ ከመ ክበበ ሰማይ ወአምጣኒሆሙ 
ለክልኤሆሙ ዕሩያን።
በክበበ ፀሐይ ፯ ክፍለ ብርሃን 
ዘይትዌሰክ ቦቱ እምወርኅ ወበመስፈርት ትትወደይ 
እስከ የኀልፍ ሳብዕ ክፍለ ፀሐይ።
ወየዐርቡ ወይበውኡ ውስተ ኀዋኅወ ምዕራብ 
ወየዐውዱ እንተ መስዕ ወእንተ ኀዋኅወ 
ምሥራቅ ይወጽኡ ዲበ ገጸ  ሰማይ።
ወሶበ ይትነሣእ ወርኅ ያስተርኢ በሰማይ 
ወመንፈቀ ሳብዕ እደ ብርሃን ይከውን 
ቦቱ ወበዐሡር ወረቡዕ ይፌጽም ኵሎ 
ብርሃኖ።
ወ ፫ ትኅምስተ ብርሃን ይትወደይ ውስቴታ 
እስከ ዐሡር ወኃምስ ይትፌጸም ብርሃነ 
ዚአሁ ለትእምርተ ዓመት ወይከውን ፫ ትኅምስተ  ው
አይከውን ወርኅ በመንፈቀ ሳብዕት እድ።
ወበሕፀፀ ዚአሁ በቀዳሚት ዕለት የሐፅፅ 
፲ ወ ፬ እደ ብርሃነ ዚአሁ 
ወበሳኒታ የሐፅፅ ፲ ወ ፫ እደ 
ወበሣልስ የሐፅፅ ፲ ወ ፪ እደ 
ወበራብዕ የሐፅፅ ፲ ወ ፩ ክፍለ 
ወበኃምስ የሐፅፅ ፲ ክፍለ ወበሳድስ 
የሐፅፅ ፱ ክፍለ ወበሳብዕ የሐፅፅ 
፰ ክፍለ ወበሳምን የሐፅፅ ፯ ክፍለ 
ወበታስዕ የሐፅፅ ፮ ክፍለ ወበዓሥር 
የሐፅፅ ፭ ክፍለ ወበ ፲ ወ ፩ የሐፅፅ 
፬ ክፍለ ወበ ፲ ወ ፪ የሐ ፅፅ 
፫ ክፍለ ወበ ፲ ወ ፫ የሐ ፅፅ 
፪ ወበ ፲ ወ ፬ የሐፅፅ መንፈቀ 
፯ እድ ወኵሉ ብርሃኑ በ ፲ ወ ፭ ዕለት 
ይትዌዳዕ ዘተርፈ እምኵሉ።
ወበአውራኅ እሙራት ይከውን በበ ፳ ወ ፱ መዋዕል 
ለወርኅ ወቦ ጊዜ ፳ ወ ፰።
ወካልእተ ሥርዐተ አርአየኒ ኡርኤል ሶበ 
ይትወደይ ብርሃን ውስተ ወርኅ ወእምኀበ 
ይትወደይ እምፀሐይ።
ኵሎ ዘመነ ዘተሐውር ወርኅ በብርሃነ 
ዚአሃ ትወዲ በቅድመ ፀሐይ እስከ 
፲ ወ ፬ መዋዕል ይትፌጸም ብርሃና 
ውስተ ሰማይ ወሶበ ይውዒ ኵሉ 
ይትፌጸም ብርሃኑ ውስተ ሰማይ።
ወቀዳሚት ዕለት ሠርቀ ትሰመይ እስመ 
በይእቲ ዕለት ይትነሣእ ላዕሌሃ ብርሃን።
ወይትፌጸም ጥንቁቀ በዕለተ ይወርድ ፀሐይ 
ውስተ ዓረብ ወእምነ ምሥራቅ የዐርግ 
በሌሊት ወያበርህ ወርኅ በኵሉ ሌሊት 
እስከ ይሠርቅ ፀሓይ በቅድሜሁ ወይትረአይ 
ወርኅ በቅድመ ጸሐይ።
እምኀበ ይወጽእ ብርሃኑ ለወርኅ እምህየ 
ካዕበ የሐፅፅ እስከ ይትዌዳዕ ኵሉ 
ብርሃኑ ወየኀልፍ መዋዕለ ወርኅ ወይነብር 
ክበቡ በከ ዘእንበለ ብርሃን።
ወ ፫ ወርኀ ይገብር ፴ መዋዕለ 
በዘመነ ዚአሁ ወ ፫ ወርኀ ይገብር 
በበ ፳ ወ ፱ መዋዕል እለ 
ቦሙ ይገብር ታሕፃፂተ ዚአሁ በዘመን 
ቀዳማዊ ወበኆኅት ቀዳማዊ በመዋዕል ፻ 
ወ ፸ ወ ፯።
ወበዘመነ ሙፃኡ ፫ ወርኀ ያስተርኢ 
በበ ፴መዋዕል ወ ፫ ወርኀ ያስተርኢ 
በበ ፳ ወ ፱ መዋዕል።
በሌሊት ያስተርኢ በበ ፳ ከመ 
ብእሲ ወመዓልተ ከመ ሰማይ እስመ ካልእ 
ምንትኒ አልባቲ ዘእንበለ ብርሃነ ዚአሃ።


</body>
</html>

