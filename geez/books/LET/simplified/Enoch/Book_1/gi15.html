<html>
<head>
   <title>Enoch I:15</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፲፭።</h3>

ወአውሥአኒ ወይቤለኒ በቃሉ ስማዕ ኢትፍራህ ሄኖክ 
ብእሲ ጻድቅ ወጸሓፌ ጽድቅ ቅረብ ዝየ ወስማዕ ቃልየ። 
ወሑር በሎሙ ለትጉሃነ ሰማይ እለ ፈነዉከ ትስአል 
በእንቲአሆሙ አንትሙ መፍትው ትስአሉ በእንተ ሰብእ 
ወአኮ ሰብእ በእንቲአክሙ። 
በእንተ ምንት ኅደግሙ ሰማየ ልዑለ ወቅዱሰ ዘለዓለም 
ወምስለ አንስት ሰከብክሙ ወምስለ አዋልደ ሰብእ ረኰስክሙ 
ወነሣእክሙ ለክሙ አንስተ ወከመ ውሉደ ምድር ገበርክሙ 
ወወለድክሙ ውሉደ ረዓይተ። 
ወአንትሙሰ መንፈሳውያን ቅዱሳን ሕያዋነ ሕይወት ዘለዓለም 
በዲበ አንስት ረኰስክሙ ወበደመ ሥጋ አውለድክሙ 
ወበደመ ሰብእ ፈተውክሙ ወገበርክሙ ከመ እሙንቱ ይገብሩ 
ሥጋ ወደመ እለ እሙንቱ ይመውቱ ወይትኃጐሉ። 
ወበእንተዝ ወሀብክዎሙ አንስትያ ከመ ይዝርኡ ላዕሌሆን 
ወይትወለዱ ውሉዱ በላዕሌሆን ከመ ከማሁ ይትገበር 
ግብር በዲበ ምድር። 
ወአንትሙሰ ቀዳሚ ኮንክሙ መንፈሳውያነ ሕያዋነ ሕይወት 
ዘለዓለም ዘኢይመውት ለኵሉ ትውልደ ዓለም። 
ወበእንተ ዝንቱ ኢረሰይኩ ለክሙ አንስቲያ እስመ 
መንፈሳውያንሰ ውስተ ሰማይ ማኅደሪሆሙ። 
ወይእዜኒ ረዓይት እለ ተወልዱ እምነፍስት ወሥጋ 
መናፍስተ እኩያነ ይሰመዩ በዲበ ምድር ወውስተ ምድር 
ይከውን ማኅደሪሆሙ። 
ወነፍሳት እኩያን ወፅኡ እምሥጋሆሙ እስመ እመልዕልት 
ተፈጥሩ እምቅዱሳን ትጉሃን ኮኑ ቀዳሚቶሙ ወቀዳሚ 
መሰረት መንፈሰ እኩየ ይከውኑ በዲበ ምድር ወመንፈሰ 
እኩያን ይሰመዩ። 
ወመናፍስተ ሰማይ ውስተ ሰማይ ይከውን ማኅደሪሆሙ፤ 
ወመናፍስተ ምድር እለ ተወልዱ በዲበ ምድር ውስተ ምድር 
ማኅደሪሆሙ። 
ወመንፈሰ ረዓይት ደመናተ እለ ይገፍዑ፤ ይማስኑ፤ 
ወይወድቁ፤ ወይትበዐሱ፤ ወያደቅቁ ዲበ ምድር፤ ወኀዘነ ይገብሩ፤ 
ወኢምንተኒ ዘይበልዑ እክለ፤ ወኢይጸምዑ ወኢይትዓወቁ። 
ወኢይትነሥኡ እሎንቱ ነፍሳት ዲበ ውሉደ ሰብእ 
ወዲበ አንስት እስመ ወፅኡ አመ መዋዕለ 
ቀትል ወሙስና። 

</body>
</html>

