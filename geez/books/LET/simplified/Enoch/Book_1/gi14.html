<html>
<head>
   <title>Enoch I:14</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፲፬።</h3>

ዝመጽሐፍ ቃለ ጽድቅ ወዘለፋ ትጉሃን እለ እምዓለም 
በከመ አዘዘ ቅዱስ ወዐቢይ በይእቲ ራእይ 
አነ ርኢኩ በንዋምየ ዘአነ ይእዜ እነግር በልሳን 
ዘሥጋ ወበመንፈስየ ዘወሀበ ዐቢይ አፈ ለሰብእ 
ይትናገሩ ቦቱ ወይለብዉ በልብ። 
ከመ ፈጠረ ወወሀበ ለሰብእ ይለብዉ ቃለ አእምሮ 
ወሊተኒ ፈጠረ ወወሀበኒ እዛለፎሙ ለትጉሃን 
ውሉደ ሰማይ። 
አነ ስእለተክሙ ጸሐፍኩ ወበራእይየ ከመዝ ያስተርኢ 
እስመ ስእለትክሙ ኢትከውነክሙ ውስተ ኵሉ መዋዕለ ዓለም 
ወኵነኔ ፍጽምት ላዕሌክሙ ወኢይከውነክሙ። 
ወእምይእዜ ኢተዓርጉ ውስተ ሰማይ እስከ ኵሉ ዓለም 
ወውስተ ምድር ተነግረ ይእሥርክሙ በኵሉ መዋዕለ ዓለም። 
ወእምቅድመ ዝንቱ ርኢክሙ ኅጕለ ውሉድክሙ ፍቁራን፤ 
ወአልብክሙ ጥራያኒሆሙ አላ ይወድቁ ቅድሜክሙ በሰይፍ። 
ወስእለትክሙ በእንቲአሆሙ ኢይከውን ወበእንቲአክሙኒ 
ወአንትሙሂ እንዘ ትበክዩ ወታስተበቍዑ ወኢትትናገሩ 
ወኢምንተኒ ቃለ እምውስተ መጽሐፍ ዘጸሐፍኩ። 
ወሊተ ከመዝ ራእይ አስተርአየኒ፤ ናሁ ደመናት 
በራእይ ይጼውዑኒ፤ ወጊሜ ይጼውዐኒ፤ ወሩፀተ ከዋክብት 
ወመባርቅት ያጐጕዑኒ ወያጽዕቁኒ ወነፋሳት በራእይ 
ያሰርሩኒ ወያጔጕዑኒ። 
ወነሥኡኒ ላዐለ ውስተ ሰማይ ወቦእኩ እስከ እቀርብ 
ኀበ ጥቅም ዘኅንጽት በእብነ በረድ ወልሳነ እሳት 
የዓውዳ ወወጠነ ያፍርሀኒ። 
ወቦእኩ ውስተ ልሳነ እሳት ወቀረብኩ ኀበ ቤት 
ዓቢይ ዘሕኑጽ በአዕባነ በረድ፤ ወአረፍተ ውእቱ ቤት 
ከመ ጸፍጸፈ ሰሌዳ በአዕባን ዘእምበረድ ወምድሩ በረድ። 
ጠፈሩ ከመ ሩፀተ ከዋክብት ወመባርቅት፤ ወማእከሎሙ 
ኪሩቤል ዘእሳት ወሰማዮሙ ማይ። 
ወእሳት ዘይነድድ በዓውደ አረፍቱ ወኆኅቱ 
ይውዒ በእሳት። 
ወቦእኩ ውስተ ውእቱ ቤት ወምውቅ ከመ እሳት ወቈሪር 
ከመ በረድ ወኢምንተኒ ፍግዓ ወሕይወት አልቦ ውስቴቱ፤ 
ፍርሃት ከደነኒ ወረዓድ አኀዘኒ። 
ወእንዘ እትሀወክ ወእርዕድ ወደቁ በገጽየ ወእሬኢ 
በራእይ። 
ወናሁ ካልእ ቤት ዘየዐቢ እምዝኩ ወኵሉ ኆኅቱ 
ርኁት በቅድሜየ ወኅኑጽ በልሳነ እሳት። 
ወበኵሉ ይራደፍድ በስብሐት ወበክብር ወዕበይ እስከ ኢይክል 
ዜንዎተክሙ በእንተ ስብሐቲሁ ወበእንተ ዐበዩ። 
ወምድሩሰ እሳት ወመልዕልቴሁ መብረቅ ወምርዋፀ ከዋክብት 
ወጠፈሩኒ እሳት ዘይነድድ። 
ወነጸርኩ ወርኢኩ ውስቴቱ መንበረ ልዑለ፤ ወራእዩ ከመ 
አስሐትያ ወክበቡ ከመ ፀሐይ ዘያበርህ ወቃለ ኪሩቤል። 
ወእመትሕተ መንበሩ ዐቢይ ይወፅእ አፍላገ እሳት ዘይነድድ፤ 
ወኢይክሉ ርእዮቶ። 
ወዐቢየ ስብሐት ይነብር ላዕሌሁ ወዐጽፉሰ ዘይበርህ 
እምፀሐይ ወይፀዐዱ እምኵሉ በረድ። 
ወኢይክል ወኢመኑሂ እመላእክት በዊአ፤ ወራእየ ገጹ 
ለክቡር ወስቡሕ ኢይክል ወኢመኑሂ ዘሥጋ ይርአይ ኪያሁ። 
እሳተ እሳት ዘይነድድ በዓውዱ ወእሳት ዐቢይ ይቀውም 
ቅድሜሁ ወአልቦ ዘይቀርብ ኀቤሁ እምእለ ዓውዱ 
ትእልፊተ ትእልፊት ቅድሜሁ ወውእቱሰ ኢይፈቅድ ምክረ ቅድስተ። 
ወቅዱሳን እለ ይቀርቡ ኀቤሁ ኢይርኅቁ ሌሊተ ወመዓልተ 
ወኢይትአተቱ እምኔሁ። 
ወአነ ሀለውኩ እስከ ዝንቱ ዲበ ገጽየ ግልባቤ 
እንዘ እርዕዱ ወእግዚእ በአፉሁ ጸውዐኒ ወይቤለኒ 
ቅረብ ዝየ ሄኖክ ወለቃልየ ቅዱስ። 
ወአንሥአኒ ወአቅረበኒ እስከ ኆኅት፤ ወአንሰ ገጽየ 
ታሕተ እኔጽር። 

</body>
</html>
