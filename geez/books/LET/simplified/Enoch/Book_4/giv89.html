<html>
<head>
   <title>Enoch IV</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፹፱።</h3>

ወ ፩ እምእልኩ ፬ ሖረ ኀበ እልኩ አልህምት ጸዐዳ ወመሀሮ 
ምሥጢረ እንዘ ይርዕድ ውእቱ ላህም ተወልደ ወኮነ ሰብአ 
ወፀረበ ሎቱ መስቀረ ዐቢየ ወነበረ ዲቤሃ ወ ፫አልህምት 
ነበሩ ምስሌሁ በይእቲ መስቀር ወተከድነ ላዕሌሆሙ። 
ወአልዐልኩ ካዕበ አዕይንትየ መንገለ ሰማይ ወርኢኩ ናህሰ 
ልዑለ ወ ፯አስራብ ዲቤሁ ወእልኩ አስራብ ያውኅዙ በ ፩ 
ዐፀድ ማየ ብዙኀ። ወርኢኩ ካዕበ ወነዋ አንቅዕታት 
ተርኅዉ ዲበ ምድር በውእቱ ዐጸድ ዐቢይ ወአኀዘ ውእቱ 
ማይ ይፍላኅ ወይትነሣእ ዲበ ምድር ወኢያርአዮ ለውእቱ ዐፀድ 
እስከ ኵሉ ምድሩ ተከድነ በማይ። 
ወበዝኀ ዲቤሁ ማይ ወጽልመት ወጊሜ ወእሬኢ መልዕልቶ 
ለዝኩ ማይ ወተለዐለ ውእቱ ማይ መልዕልቶ ለውእቱ ዐጸድ 
ወይክዑ መልዕልቶ ለዐጸድ ወቆመ ዲበ ምድር። 
ወኵሎሙ አልህምት እለ ውእቱ ዐጸድ ተጋብኡ እስከነ ርኢክዎሙ 
ይሠጠሙ ወይትወሐጡ ወይትሐጐሉ በውእቱ ማይ። 
ወውእቱ መስቀር ይፀቢ ዲበ ማይ ወኵሎሙ አልህምት ወነጌያት 
ወአግማል ወአዕዱግ ተሰጥሙ ውስተ ምድር ወኵሉ እንስሳ 
ወኢክህልኩ ርእዮቶሙ ወእሙንቱ ስእኑ ወጺአ ወተኀጕሉ 
ወተሰጥሙ ውስተ ቀላይ። 
ወካዕበ ርኢኩ በራእይ እስከ ሰሰሉ እልኩ አስራብ 
እምዝኩ ናህስ ልዑል ወንቅዐተ ምድር ዐረየ ወመዓምቃት 
ካልአት ተፈትሑ። 
ወአኀዘ ማይ ይረድ ውስቴቶሙ እስከነ ተከሥተ ምድር 
ወውእቱ መስቀር ነበረ ዲበ ምድር ወተግኅሠት ጽልመት 
ወኮነ ብርሃን። 
ወውእቱ ላህም ጸዐዳ ዘኮነ ብእሴ ወጽአ እምዝኩ መስቀር 
ወ ፫አልህምት ምስሌሁ ወኮነ ፩ ዝኩ እም ፫አልህምት 
ፀዐዳ ይመስሎ ለዝኩ ላህም ወ ፩ እምኔሆሙ ቀይሕ ከመ 
ደም ወ ፩ ጸሊም ወውእቱ ዝኩ ላህም ጸዐዳ ኀለፈ እምኔሆሙ።
ወአኀዙ ይለዱ አራዊተ ገዳም ወአዕዋፍ ወኮነ እምኔሆሙ 
ዘእምኵሎሙ ኅብረ አሕዛብ አናብስተ ወአናምርተ ወአካልብተ 
ወአዝእብተ ወአጽዕብተ ወሐራውያ ገዳም ወቈናጽለ ወግሔያተ 
ወሐንዘረ ወሲሲተ ወአውስተ ወሆባየ ወፎንቃሰ ወቋዓተ 
ወተወልደ ማእከሎሙ ላህም ጸዐዳ።
ወአኀዙ ይትናሰኩ በበይናቲሆሙ ፩ ምስለ ካልኡ ወዝኩ ላህም 
ጸዐዳ ዘተወልደ ማእከሎሙ ወለደ አድገ ገዳም ወላህመ 
ጸዐዳ ምስሌሁ ወበዝኀ አድገ ገዳም።
ወውእቱ ላህም ዘተወልደ እምኔሁ ወለደ ሐራውያ ገዳም 
ጸሊመ ወበግዐ ፀዐዳ ወውእቱ ሐራውያ ገዳም ወለደ 
አኅርወ ብዙኃነ ወውእቱ በግዕ ወለደ ፲ ወ ፪አባግዐ።
ወሶበ ልህቁ እልክቱ ፲ ወ ፪አባግዕ ለ ፩ እምኔሆሙ 
መጠውዎ ለአዕዱግ ወእሉ አዕዱግ ካዕበ መጠውዎ ለዝኩ 
በግዕ ለአዝእብት ወልህቀ ዝኩ በግዕ ማእከለ አዝእብት። 
ወእግዚእ አምጽኦሙ ለ ፲ ወ ፩አባግዕ ከመ ይኅድሩ 
ምስሌሁ ወይትረዐዩ ምስሌሁ ማእከለ አዝእብት ወበዝኁ ወኮኑ 
መራዕየ ብዙኃነ ዘአባግዕ። ወወጠኑ አዝእብት እንዘ 
ይፈርህዎሙ ወአጥወቅዎሙ እስከ ያሐልቁ ደቂቆሙ ወገደፉ 
ደቂቆሙ በውኂዘ ማይ ብዙኅ ወእልኩ አባግዕ ወጠኑ ይጽርሑ 
በእንተ ደቂቆሙ ወይሰክዩ ኀበ እግዚኦሙ። 
ወበግዕ ዘድኅነ እምነ አዝእብት ነፍጸ ወኀለፈ ውስተ 
አዕዱገ ገዳም ወርኢክዎሙ ለአባግዕ እንዘ የዐወይዉ 
ወይጸርሑ ወይስእልዎ ለእግዚኦሙ በኵሉ ኃይሎሙ እስከ 
ወረደ ዝኩ እግዚአ አባግዕ ኀበ ቃሎሙ ለአባግዕ 
እምጽርሕ ልዑል ወበጽሐ ኀቤሆሙ ወርእዮሙ። 
ወጸውዖ ለዝኩ በግዕ ዘተኀጥአ እምአዝእብት ወተናገሮ 
በእንተ አዝእብት ከመ ያስምዕ ላዕሌሆሙ ከመ ኢይግሥሥዎሙ 
ለአባግዕ። 
ወሖረ በግዕ ኀበ አዝእብት በቃለ እግዚእ ወካልእ በግዕ 
ተራከቦ ለውእቱ በግዕ ወሖረ ምስሌሁ ወቦኡ ክልኤሆሙ 
ኅቡረ ውስተ ማኅበሮሙ ለእልኩ አዝእብት ወተናገርዎሙ 
ወአስምዑ ዲቤሆሙ ከመ እምይእዜ ኢይግሥሥዎሙ ለአባግዕ። 
ወእምኔሁ ርኢክዎሙ ለአዝእብት ወእፎ ጸንዑ ፈድፋደ ዲበ 
አባግዕ በኵሉ ኀይሎሙ ወአባግዕ ጸርሑ።
ወእግዚኦሙ መጽአ ኀቤሆሙ ለአባግዕ ወአኀዘ ይዝብጦሙ 
ለእልኩ አዝእብት ወአዝእብት አኀዙ የዐውይዉ ወአባግዕ 
አርመሙ ወእምሶቤሃ ኢጸርሑ። 
ወርኢክዎሙ ለአባግዕ እስከ ወጽኡ እምአዝእብት ወአዝእብት 
ተጸለሉ አዕይንቲሆሙ ወወጽኡ እንዘ ይተልውዎሙ ለአባግዕ 
እልኩ አዝእብት በኵሉ ኀይሎሙ። ወእግዚኦሙ ለአባግዕ 
ሖረ ምስሌሆሙ እንዘ ይመርሆሙ ወኵሎሙ አባግዒሁ ተለውዎ 
ወገጹ ስቡሕ ወግሩም ራእዩ ወክብር።
ወአዝእብትሰ አኀዙ ይትልውዎሙ ለእልኩ አባግዕ እስከ 
ተራከብዎሙ በአሐቲ አይገ ማይ። 
ወውእቱ አይገ ማይ ተሰጠ ወቆመ ማይ እምዝየ ወእምዝየ 
በቅድመ ገጾሙ ወእግዚኦሙ እንዘ ይመርሖሙ ወቆመ ማእከሎሙ 
ወማእከለ አዝእብት። 
ወዓዲሆሙ እልኩ አዝእብት ኢርእይዎሙ ለአባግዕ ወሖሩ 
ማእከለ ዝኩ አይገ ማይ ወአዝእብት ተለውዎሙ ለአባግዕ 
ወሮጹ ድኅረሆሙ እልኩ አዝእብት በውእቱ አይገ ማይ። 
ወሶበ ርእይዎ ለእግዚኦሙ ለአባግዕ ገብኡ ከመ ይጕየዩ 
እምቅድመ ገጹ ወዝኩ አይገ ማይ ተጋብአ ወኮነ ከመ 
ፍጥረቱ ፍጡነ ወመልአ ማይ ወተለዐለ እስከ ከደኖሙ 
ለእልኩ አዝእብት። 
ወርኢኩ እስከ ተሐጕሉ ኵሎሙ አዝእብት እለ ተለውዎሙ 
ለእልኩ አባግዕ ወተሰጥሙ። 
ወአባግዕሰ ኀለፉ እምዝኩ ማይ ወወጽኡ ውስተ በድው ኀበ 
አልቦ ማይ ወሣዕር ወአኀዙ ይክሥቱ አዕይንቲሆሙ ወይርአዩ 
ወርኢኩ እግዚኦሙ ለአባግዕ ይርእዮሙ ወይሁቦሙ ማየ ወሣዕረ 
ወዝኩ በግዕ እንዘ የሐውር ወይመርሖሙ።
ወዐርገ ዝኩ በግዕ ዲበ ድማሑ ለዝኩ ኰኵሕ ነዋኅ 
ወእግዚኦሙ ለአባግዕ ፈነዎ ኀቤሆሙ። 
ወእምኔሁ ርኢክዎ ለእግዚአ አባግዕ ዘቆመ ቅድሜሆሙ 
ወራእዩ ግሩም ወኀያል ወኵሎሙ እልኩ አባግዕ ርእይዎ 
ወፈርሁ እምገጹ። 
ወኵሎሙ እልኩ ይፈርሁ ወይርዕዱ እምኔሁ ወይጸርሑ ድኅሬሁ 
ለዝኩ በግዕ ምስሌሁ ዘሀሎ ለካልእ በግዕ ዘኮነ ማእከሎሙ 
እስመ ኢንክል ቅድመ እግዚእነ ወኢነጽሮቶ። 
ወገብአ ዝኩ በግዕ ዘይመርሖሙ ወዐርገ በድማሐ ዝኩ ኰኵሕ 
ወአባግዕ አኀዙ ይጸለሉ አዕይንቲሆሙ ወይስሐቱ እምፍኖት 
እንተ አርአዮሙ ወዝኩ በግዕ ኢያእመረ። 
ወእግዚኦሙ ለአባግዕ ተምዐ ዲቤሆሙ ዐቢየ መዐተ 
ወአእመረ ዝኩ በግዕ ወወረደ እምነ ድማሑ ለኰኵሕ 
ወመጽአ ኀበ አባግዕ ወረከበ መብዝኅቶሙ ዘጽሉል 
አዕይንቲሆሙ ወእለ ስሕቱ እምፍኖቱ። ወሶበ ርእይዎ ፈርሁ 
ወርዕዱ እምቅድመ ገጹ ወፈቀዱ ከመ ይግብኡ ለዐጸደ 
ዚአሆሙ። 
ወዝኩ በግዕ ነሥአ ምስሌሁ ባዕዳነ አባግዐ ወቦአ ኀበ 
እልኩ አባግዕ እለ ስሕቱ ወእምዝ አኀዘ ይቅትሎሙ ወአባግዕ 
ፈርሁ እምገጹ ወአግብኦሙ ውእቱ በግዕ ለእልኩ አባግዕ 
እለ ስሕቱ ወገብኡ ውስተ አዕጻዲሆሙ። 
ወርኢኩ በህየ ራእየ እስከ ውእቱ በግዕ ኮነ ብእሴ 
ወሐነጸ ቤተ ለእግዚአ አባግዕ ወለኵሎሙ አባግዕ 
አቀሞሙ በውእቱ ቤት።
ወርኢኩ እስከ ሰከበ ውእቱ በግዕ ዘተራከቦ ለዝኩ 
በግዕ ዘመርሖሙ ለአባግዕ ወርኢኩ እስከ ተኀጕሉ ኵሎሙ 
አባግዕ ዐቢያን ወንኡሳን ተንሥኡ ህየንቴሆሙ ወቦኡ ውስተ 
መርዔት ወቀርቡ ኀበ ፈለገ ማይ። 
ወዝኩ በግዕ ዘይመርሆሙ ዘኮነ ብእሴ ተሌለየ እምኔሆሙ 
ወሰከበ ወኵሎሙ አባግዕ ኀሠሥዎ ወጸርሑ ዲቤሁ ዐቢየ 
ጽራሐ። 
ወርኢኩ እስከ አርመሙ እምጽራሑ ለዝኩ በግዕ ወኀለፍዎ 
ለዝኩ ውኂዘ ማይ ወቆሙ አባግዕ ኵሎሙ እለ ይመርሕዎሙ 
ተክሎሙ ለእለ ሰከብ ወመርህዎሙ። 
ወርኢኩ አባግዕ እስከ ይበውኡ ውስተ መካን ሠናይ ወምድር 
ሐዋዝ ወስብሕት ወርኢኩ እልኩ አባግዕ እስከ ጸግቡ ወውእቱ 
ቤት ማእከሎሙ በምድር ሐዋዝ። 
ወቦ ኀበ ይትከሠታ አዕይንቲሆሙ ወቦ ኀበ ይጼለላ 
እስከ ተንሥአ ካልእ በግዕ ወመርሆሙ ወአግብኦሙ ለኵሎሙ 
ወተከሥታ አዕይንቲሆሙ። 
ወአኀዙ አክላብ ወቈናጽል ወሐራውያ ሐቅል ይብልዕዎሙ ለእልኩ 
አባግዕ እስከ ተንሥአ ካልእ በግዕ [እግዚአ አባግዕ ] ፩ 
እምኔሆሙ ሐርጌ ዘይመርሆሙ። 
ወዝኩ ሐርጌ አኀዘ ይውጋዕ እምዝየ ወእምዝየ እልክተ 
አክላበ ወቈናጽለ ወሐራውያ ገዳም እስከ ለኵሎሙ 
አኅጐሎሙ። 
ወውእቱ በግዕ ተፈትሐ አዕይንቲሁ ወርእየ ዝኰ ሐርጌ 
ዘማእከለ አባግዕ ዘኀደገ ስብሐቶ ወአኀዘ ይጕድዖሙ 
ለእሙንቱ አባግዕ ወኬዶሙ ወሖረ ዘእንበለ ተድላ። 
ወእግዚኦሙ ለአባግዕ ፈነዎ ለበግዕ ኀበ ካልእ በግዕ 
ወአንሥኦ ከመ ይኩን ሐርጌ ወይምርሆሙ ለአባግዕ ህየንተ ዝኩ 
በግዕ ዘኀደገ ስብሐቲሁ። ወሖረ ኀቤሁ ወተናገሮ 
ለባሕቲቱ ወአንሥኦ ለውእቱ ሐርጌ ወገብሮ መኰንነ 
ወመራሔ ለአባግዕ ወበኵሉዝ እልኩ አክላብ ያጽዕቅዎሙ 
ለአባግዕ።
ወሐርጌ ቀዳማዊ ሰደዶ ለዝኩ ሐርጌ ደኃራዊ ወተንሥአ 
ዝኩ ሐርጌ ደኀራዊ ወነፍጸ እምቅድመ ገጹ ወርኢኩ 
እስከ አውደቅዎ እልኩ አክላብ ለሐ ርጌ ቀዳማዊ። 
ወተንሥአ ዝኩ ሐርጌ ደኀራዊ ወመርሖሙ ለአባግዕ ንኡሳን 
ወዝኩ ሐርጌ ወለደ አባግዐ ብዙኃነ ወሰከበ ወበግዕ 
ንዑስ ኮነ ሐርጌ ህየንቴሁ ወኮነ መኰንነ ወመራሔ 
ለእልክቱ አባግዕ። 
ወልህቁ ወበዝኁ እልኩ አባግዕ ወኵሎሙ አክላብ ወቈናጽል 
ወሐራውያ ገዳም ፈርሁ ወነፍጹ እምኔሁ ወውእቱ ሐርጌ 
ጐድአ ወቀተለ ኵሎ አራዊተ ወኢክህሉ ዳግመ እልኩ 
አራዊት ማእከለ አባግዕ ወምንተኒ ግሙሩ ኢመ ሠጡ 
እምኔሆሙ። 
ወዝኩ ቤት ኮነ ዐቢየ ወርኂበ ወተሐንጸ ለእልኩ 
አባግዕ ማኅፈድ ነዋኅ ዲበ ዝኩ ቤት ለእግዚአ አባግዕ 
ወተትሕተ ዝኩ ቤት ወማኅፈድሰ ተለዐለ ወኮነ ነዋኀ 
ወእግዚአ አባግዕ ቆመ ዲበ ውእቱ ማኅፈድ ወማእደ ምልእተ 
አቅረቡ በቅድሜሁ። 
ወርኢክዎሙ ካዕበ ለእልኩ አባግዕ ካዕበ ከመ ስሕቱ ወሖሩ 
በብዙኅ ፍናዋት ወኀደጉ ዝኰ ቤተ ዚአሆሙ ወእግዚኦሙ 
ለአባግዕ ጸውዐ እምውስቴቶሙ ለአባግዕ ወለአኮሙ ኀበ 
አባግዕ ወአባግዕ አኀዙ ይቅትልዎሙ። 
ወ ፩ እምኔሆሙ ድኅነ ወኢተቀትለ ወቀነጸ ወጸርሐ ዲበ 
አባግዕ ወፈቀዱ ይቅትልዎ ወእግዚአ አባግዕ አድኀኖ 
እምእዴሆሙ ለአባግዕ ወአዕረጎ ኀቤየ ወአንበሮ።
ወካልኣነ አባግዐ ብዙኃነ ፈነወ ኀቤሆሙ ለእልኩ አባግዕ 
ያስምዑ ወየዐውይዉ ዲቤሆሙ። ወእምኔሁ ርኢኩ ሶበ ኀደጉ 
ቤቶ ለእግዚአ አባግዕ ወማኅፈዶ እምኵሉ ስሕቱ ወተጸለላ 
አዕይንቲሆሙ፤ ወርኢኩ እግዚአ አባግዕ ከመ ገብረ ቀትለ 
ብዙኀ ዲቤሆሙ በበመራዕይሆሙ እስከ ይጼውዕዎ እልኩ አባግዕ 
ለዝኩ ቀትል ወአግብኡ መካኖ።
ወኀደጎሙ ውስተ እደ አናብስት ወአናምርት ወአዝእብት 
ወአጽዕብት ወውስተ እደ ቈናጽል ወዲበ ኵሉ አራዊት 
ወአኀዙ እልክቱ አራዊተ ገዳም ይምስጥዎሙ ለእልኩ አባግዕ። 
ወርኢኩ ከመ ኀደጎ ለዝኩ ቤተ ዚአሆሙ ወማኅፈዶሙ 
ወወደዮሙ ለኵሎሙ ውስተ እደ አናብስት ከመ ይምስጥዎሙ 
ወከመ ይብልዕዎሙ ውስተ እደዊሆሙ ለኵሎሙ አራዊት። 
ወአነ አኀዝኩ እጽራሕ በኵሉ ኀይልየ ወእጸውዖ ለእግዚአ 
አባግዕ ወአርእዮ በእንተ አባግዕ እስመ ተበልዑ እምኵሎሙ 
አራዊተ ገዳም።
ወውእቱ አርመመ እንዘ ይሬኢ ወተፈሥሐ እስመ ተበልዑ 
ወተውሕጡ ወተሐይዱ ወኀደጎሙ ውስተ እደ ኵሎሙ አራዊት 
ለመብልዕ። 
ወጸውዐ ፸ ኖላውያነ ወገደፎሙ ለእልኩ አባግዕ ከመ 
ይርዐይዎሙ ወይቤ ለኖላውያን ወለፀማዶሙ ኵሉ ፩፩ እምኔክሙ 
እምይእዜ ይርዐይዎሙ ለአባግዕ ወኵሎ ዘእኤዝዘክሙ አነ 
ግበሩ። 
ወእሜጥወክሙ አነ በኍልቍ ወእነግረክሙ ዘይትሐጐል እምኔሆሙ 
ወኪያሆሙ አሕጕሉ ወመጠወ ሎሙ እልክተ አባግዐ።
ወለካልእ ጸውዖ ወይቤሎ ለቡ ወርኢ ኵሎ ዘይገብሩ 
ኖሎት ዲበ እሉ አባግዕ እስመ ያሐጕሉ እምውስቴቶሙ 
ፈድፋደ እምዘ አዘዝክዎሙ። 
ወኵሎ ጽጋበ ወሐጕለ ዘይትገበር በኖሎት ጸሐፍ ሚመጠነ 
ያኀጕልዎሙ በትእዛዝየ ወሚመጠነ ያሐጕሉ በርእሶሙ ወኵሎ 
ሐጕሎሙ ለለ ፩፩ ኖላዊ ጸሐፍ ዲቤሆሙ። 
ወበኍልቍ አንብብ በቅድሜየ ወሚመጠነ ያሐጕሉ በርእሶሙ 
ወሚመጠነ ይሜጥውዎሙ ለሐጕል ከመ ይኩን ሊተ ዝንቱ ስምዐ 
ዲቤሆሙ ከመ አእምር ኵሎ ግብሮሙ ለኖላውያን ከመ 
እመጥዎሙ ወእርአይ ዘይገብሩ ለእመ ይነብሩ በትእዛዝየ 
ዘአዘዝክዎሙ ወእመ አልቦ። ወኢያእምሩ ወኢታርእዮሙ 
ወኢትዝልፎሙ አላ ጸሐፍ ኵሎ ሐጕሎሙ ለኖላውያን በበጊዜሁ 
ለለ ፩፩ ወአዕርግ ኀቤየ ኵሎ። 
ወርኢኩ እስከ ሶበ እልኩ ኖላውያን ይርዐዩ በጊዜሁ 
ወአኀዙ ይቅትሉ ወያሕጕሉ ብዙኃነ እምትእዛዞሙ ወኀደጉ 
እልክተ አባግዐ ውስተ እደ አናብስት። 
ወበልዑ ወውሕጡ መብዝኅቶሙ ለእልኩ አባግዕ አናብስት ወአናምርት 
ወሐራውያ ገዳም በልዑ ምስሌሆሙ ወአውዐይዎ ለዝኩ ማኅፈድ 
ወከረይዎ ለዝኩ ቤት። ወኀዘንኩ ብዙኃ ጥቀ በእንተ 
ማኅፈድ እስመ ተከርየ ውእቱ ቤት ዘአባግዕ ወእምኔሁ 
ኢክህልኩ ርእዮቶሙ ለእልኩ አባግዕ ለእመ ይበውኡ ኀበ 
ዝኩ ቤት። 
ወኖላውያን ወፀማዶሙ መጠውዎሙ ለእልኩ አባግዕ ለኵሉ 
አራዊት ከመ ይብልዕዎሙ ወኵሉ ፩፩ እምኔሆሙ በጊዜሁ 
በኍልቍ ይትሜጠው ወኵሉ ፩፩ እምኔሆሙ ለካልኡ በመጽሐፍ 
ይጽሕፍ ሚመጠነ ያሐጕል እምኔሆሙ [ለካልኡ በመጽሐፍ ]። 
ወፈድፋደ እምሥርዐቶሙ ፩፩ ይቀትል ወያሐጕል ወአነ አኀዝኩ 
እብኪ ወአዐውዩ ብዙኀ ጥቀ በእንተ እልኩ አባግዕ። 
ወከመዝ በራእይ ርኢክዎ ለዝኩ ዘይጽሕፍ እፎ ይጽሕፍ ፩ 
ዘይትሐጐል እምነ እልኩ ኖላውያን በኵሉ ዕለት ወያዐርግ 
ወያዐርፍ ወያርኢ ኵሎ ኪያሁ መጽሐፈ ለእግዚአ አባግዕ 
ኵሎ ዘገብሩ ወኵሎ ዘአዕተተ ፩፩ እምኔሆሙ ወኵሎ 
ዘመጠዉ ለሐጕል።
ወመጽሐፍ ተነበ በቅድመ እግዚአ አባግዕ ወነሥአ መጽሐፈ 
በእዱ ወአንበባ ወኀተማ ወአንበራ። 
ወእምኔሁ ርኢኩ እንዘ ይርዕዩ ኖሎት ፲ ወ ፪ ሰዓተ 
ወናሁ ፫ እምእልኩ አባግዕ ገብኡ ወመጽኡ ወቦኡ 
ወአኀዙ እንዘ የሐንጹ ኵሎ ዘወድቀ እምውእቱ ቤት 
ወሐራውያ ገዳም ከልእዎሙ ወኢክህሉ። 
ወአኀዙ ካዕበ ይሕንጹ ከመ ቀዳሚ ወአንሥእዎ ለውእቱ 
ማኅፈድ ወይሰመይ ማኅፈደ ነዋኀ ወአኀዙ ካዕበ 
እንዘ ያነብሩ ቅድመ ማኅፈድ ማእደ ወኵሉ ኅብስት 
ዘዲቤሁ ርኩስ ወኢኮነ ንጹሐ። 
ወዲበ ኵሉ እሉ አባግዕ ጽሉላን አዕይንቲሆሙ ወኢይሬእዩ 
ወኖሎቶሙኒ ከማሁ ወይሜጥውዎሙ ለኖሎቶሙኒ ለሐጕል 
ፈድፋደ ወበእገሪሆሙ ኬድዎሙ ለአባግዕ ወበልዕዎሙ። 
ወእግዚአ አባግዕ አርመመ እስከነ ተዘርዘሩ ኵሉ አባግዕ 
ገዳመ ወተደመሩ ምስሌሆሙ ወኢያድኀንዎሙ እምእደ አራዊት። 
ወዝኩ ዘይጽሕፍ መጽሐፈ አዕረጎ ወአርአዮ ወአንበበ ኀበ 
አብያተ እግዚአ አባግዕ ወያስተበቍዖ በእንቲአሆሙ ወይስእሎ 
እንዘ ያርእዮ ኵሎ ግብረ ኖሎቶሙ ወያሰምዕ በቅድሜሁ ዲበ 
ኵሉ ኖላውያን። 
ወነሢኦ አንበረ ኀቤሁ ኪያሁ መጽሐፈ ወወጽአ።


</body>
</html>

