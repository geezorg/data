<html>
<head>
   <title>Enoch IV</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፺።</h3>
 
ወርኢኩ እስከ ዘመን ከመ ከመዝ ይርዕዩ ፴ ወ ፯ ኖላውያን 
ወፈጸሙ ኵሎሙ በበጊዜሆሙ ከመ ቀዳምያን ወባዕዳን 
ተመጠውዎሙ ውስተ እደዊሆሙ ከመ ይርይዎሙ በበጊዜሆሙ ኵሉ 
ኖላውያን በበጊዜሁ። ወእምዝ ርኢኩ በራእይ ኵሉ አዕዋፈ 
ሰማይ መጽኡ አንስርት ወአውስት ወሆባይ ወቋዓት ወአንስርት 
ይመርህዎሙ ለኵሎሙ አዕዋፍ ወአኀዙ ይብልዕዎሙ ለእልኩ 
አባግዕ ወይከርዩ አዕይንቲሆሙ ወይብልዕዎ ለሥጋሆሙ። 
ወአባግዕ ጸርሑ እስመ ተበልዑ ሥጋሆሙ እምነ አዕዋፍ 
ወአነ ጸራሕኩ ወዐውየውኩ በንዋምየ ዲበ ውእቱ ኖላዊ 
ዘይርዕዮሙ ለአባግዕ። 
ወርኢኩ እስከ ተበልዑ እልኩ አባግዕ እምአክላብ ወእምአንስርት 
ወእምሆባይ ወኢኀደጉ ሎሙ ሥጋ ግሙራ ወኢማእሰ ወኢሥርወ 
እስከ ቆመ ባሕቲቶሙ አዕጽምቲሆሙ አዕጽምቲሆሙኒ ወድቁ ዲበ 
ምድር ወንእሱ አባግዕ። 
ወርኢኩ እስከ ዘመን ይርዕዩ ፳ ወ ፫ ኖላውያን ወፈጸሙ 
በበጊዜሆሙ ፶ ወ ፰ ጊዜያተ።
ወንኡሳንሰ መሐስዓት ተወልዱ እምእልኩ አባግዕ ጸዓድው 
ወአኀዙ አዕይንቲሆሙ ይክሥቱ ወይርአዩ ወይጽርሑ ኀበ 
አባግዕ። 
ወአባግዕ ኢጸርሕዎሙ ወኢያፅምኡ ዘነገርዎሙ አላ ፈድፋደ 
ተጸመሙ ወተጸለሉ አዕይንቲሆሙ ፈድፋደ ወኀያለ። 
ወርኢኩ በራእይ ቋዓተ ከመ ሠረሩ ዲበ እልኩ 
መሐስዕ ወአኀዝዎ ለ ፩ እምእልኩ መሐስዕ ወቀጥቀጥዎሙ 
ለአባግዕ ወበልዕዎሙ። 
ወርኢኩ እስከ ወጽአ ሎሙ አቅርነት ለእልኩ መሐስዕ 
ወቋዓት ያወድቅዎሙ ለአቅርንቲሆሙ ወርኢኩ እስከ በቈለ 
፩ ቀርን ዐቢይ ፩ እምእልኩ አባግዕ ወተከሥታ አዕይንቲሆሙ።
ወርእየ ቦሙ ወተፈትሐ አዕይንቲሆሙ ወጸርሐ ሎሙ ለአባግዕ 
ወዳቤላት ርእይዎ ወሮጹ ኵሎሙ ኀቤሁ። 
ወምስለዝ ኩሉ እልኩ አንስርት ወአውስት ወቋዓት ወሆባይ 
እስከ ይእዜ ይመስጥዎሙ ለአባግዕ ወይሠርፉ ዲቤሆሙ 
ወይበልዕዎሙ ወአባግዕሰ ያረምሙ ወዳቤላት የዐወይዉ 
ወይጸርሑ። 
ወእልኩ ቋዓት ይትጋደሉ ወይትበአሱ ምስሌሁ ወፈቀዱ 
ያእትቱ ቀርኖ ወኢክህልዎ። 
ወርኢክዎሙ እስከ መጽኡ ኖላውያን ወአንስርት ወእልኩ አውስት 
ወሆባይ ወጸርሑ ለቋዓት ከመ ይቀጥቅጥዎ ለቀርኑ ለዝኩ 
ዳቤላ ወተበአሱ ምስሌሁ ወተቃተሉ ወውእቱ ይትበአስ 
ምስሌሆሙ ወጸርሐ ከመ ትምጽኦ ረድኤቱ። 
ወርኢኩ እስከ መጽአ ዝኩ ብእሲ ዘጸሐፈ አስማቲሆሙ 
ለኖሎት ወያዐርግ ቅድሜሁ ለእግዚአ አባግዕ ወውእቱ ረድኦ 
ወአርአዮ ኵሎ ወረደ ረድኤቱ ለዝኩ ዳቤላ። 
ወርኢኩ እስከ መጽአ ኀቤሆሙ ዝኩ እግዚአ አባግዕ 
በመዐት ወእለ ርእይዎ ኵሎሙ ነፍጹ ወወድቁ ኵሎሙ 
ውስተ ጽላሎቱ እምቅድመ ገጹ። 
ኵሎሙ አንስርት ወአውስት ወቋዓት ወሆባይ ተጋብኡ ወአምጽኡ 
ምስሌሆሙ ኵሎ አባግዐ ገዳም ወመጽኡ ኵሎሙ ኅብረ 
ወተራድኡ ከመ ይቀጥቅጥዎ ለዝኩ ቀርነ ዳቤላ። 
ወርኢክዎ ለዝኩ ብእሲ ዘይጽሕፍ መጽሐፈ በቃለ እግዚእ 
እስከ ፈትሖ ለውእቱ መጽሐፈ ሐጕል ዘአሕጐሉ እልኩ 
፲ ወ ፪ ኖሎት ደኃርያን ወአርአየ ከመ ፈድፋደ 
እምቅድሜሆሙ አሕጐሉ ቅድመ እግዚአ አባግዕ። 
ወርኢኩ እስከ መጽአ ኀቤሆሙ እግዚአ አባግዕ ወነሥአ 
በእዱ በትረ መዐት ወዘበጣ ለምድር ወተሰጠት ምድር 
ወኵሎሙ አራዊት ወአዕዋፈ ሰማይ ወድቁ እምእልኩ 
አባግዕ ወተሠጥሙ በምድር ወተከድነት ዲቤሆሙ። 
ወርኢኩ እስከ ተውህበ ለአባግዕ ሰይፍ ዐቢይ ወወጽኡ 
አባግዕ ዲበ እሉ አራዊተ ገዳም ከመ ይቅትልዎሙ 
ወኵሎሙ አራዊት ወአዕዋፈ ሰማይ ነፍጹ እምቅድመ ገጾሙ። 
ወርኢኩ እስከ መንበር ተሐንጸ በምድር ሐዋዝ ወነበረ ዲቤሁ 
እግዚአ አባግዕ ወነሥአ ኵሎ መጻሕፍተ ኅቱማተ ወፈትሖን 
ለእማንቱ መጻሕፍት በቅድመ እግዚአ አባግዕ። 
ወጸውዖሙ እግዚእ ለእኩ ፯ ጸዓድው ቀዳማውያን ወአዘዘ 
ከመ ያምጽኡ ቅድሜሁ እምኮከብ ቀዳማዊ ዘይቀድም እምነ 
እልኩ ከዋክብት እለ ኀፍረቶሙ ከመ ኀፍረተ አፍራስ 
ወለኮከብ ቀዳማዊ ዘወድቀ ቅድመ ወአምጽእዎሙ ለኵሎሙ 
ቅድሜሁ። 
ወይቤሎ ለዝኩ ብእሲ ዘይጽሕፍ በቅድሜሁ ዘውእቱ ፩ እምነ 
፯ ጸዓድው ወይቤሎ ንሥኦሙ ለእሉ ፸ ኖሎት እለ 
መጠውክዎሙ አባግዐ ወነሢኦሙ ቀተሉ ብዙኀ እምዘ 
አዘዝክዎሙ እሙንቱ። 
ወናሁ ኵሎሙ እሡራን ርኢኩ ወቆሙ ቅድሜሁ ኵሎሙ። 
ወኵነኔ ኮነ ቅድመ እምከዋክብት ወተኰነኑ ወኮኑ ኀጥኣነ 
ወሖሩ መካነ ኵነኔ ወወደይዎሙ ውስተ ዕሙቅ ወምሉእ 
እሳተ ወይልህብ ወምሉእ ዐምደ እሳት። 
ወእልኩ ፸ ኖላውያን ተኰነኑ ወኮኑ ኃጥኣነ ወተወድዩ 
እሙንቱ ውስተ ዝኩ ማዕምቀ እሳት። 
ወርኢኩ በውእቱ ጊዜ ከመ ተርኅወ ፩ ማዕምቅ ከማሁ 
በማእከለ ምድር ዘምሉዕ እሳተ ወአምጽእዎሙ ለእልኩ አባግዕ 
ጽሉላን ወተኰነኑ ኵሎሙ ወኮኑ ኃጥኣነ ወተወድዩ 
ውስተ ዝኩ ዕመቀ እሳት ወውዕዩ ወዝንቱ ማዕምቅ ኮነ 
በየማኑ ለዝኩ ቤት። 
ወርኢክዎሙ ለእልኩ አባግዕ እንዘ ይውዕዩ ወአዕፅምቲሆሙ 
ይውዒ። 
ወቆምኩ እርአይ እስከ ጠምዖ ለዝኩ ቤት ብሉይ ወአውጽእዎሙ 
ለኵሎሙ አዕማድ ወኵሉ ተክሉ ወስኑ ለውእቱ ቤት ተጠውመ 
ምስሌሁ ወአውጽእዎ ወወደይዎ በ ፩ መካን በየማነ ምድር። 
ወርኢኩ እግዚአ አባግዕ እስከ አምጽአ ቤተ ሐዲሰ 
ወዐቢየ ወልዑለ እምነ ዝኩ ቀዳማይ ወአቀሞ ውስተ 
መካነ ቀዳሚት እንተ ተጠብለለት ወኵሎሙ አዕማደ 
ዚአሃ ሐዲሳን ወስና ሐዲስ ወዐቢይ እምቀዳሚት ብሊት 
እንተ አውጽአ ወኵሎሙ አባግዕ ማእከላ። 
ወርኢክዎሙ ለኵሎሙ አባግዕ እለ ተርፉ ወኵሎሙ እንስሳ 
ዘዲበ ምድር ወኵሎሙ አዕዋፈ ሰማይ ይወድቁ ወይሰግዱ 
ለእልኩ አባግዕ ወያስተበቍዕዎሙ ወይሰምዕዎሙ በኵሉ ቃል። 
ወእምኔሁ እልኩ ፫ እለ ይለብሱ ጸዐዳ ወአኀዙኒ 
በእዴየ እለ ቀዲሙ አዕረጉኒ ወእዴሁ ለውእቱ 
ዳቤላ እንዘ ትእኅዘኒ አዕረጉኒ ወአንበሩኒ ማእከሎሙ 
ለእልኩ አባግዕ እንበለ ትኩን ኵነኔ። 
ወእልኩ አባግዕ ኮኑ ኵሎሙ ጸዐዳ ወጸጕረ ዚአሆሙ 
ዐቢይ ወንጹሕ።
ወኵሎሙ እለ ተሐጕሉ ወተዘርዘሩ ወኵሉ አራዊተ ገዳም 
ወኵሉ አዕዋፈ ሰማይ ተጋብኡ በውእቱ ቤት ወእግዚኦሙ 
ለአባግዕ ተፈሥሐ ዐቢየ ፍሥሐ እስመ ኮኑ ኵሎሙ 
ኔራነ ወገብኡ ውስተ ቤቱ። 
ወርኢኩ እስከ አስከብዎ ለውእቱ ሰይፍ ዘተውህበ ለአባግዕ 
ወአግብእዎ ውስተ ቤቱ ወኀተማ ቅድመ ገጹ ለእግዚእ 
ወኵሎሙ አባግዕ ተዐጽዉ በውእቱ ቤት ወኢያግመሮሙ። 
ወአዕይንቲሆሙ ለኵሎሙ ተከሥታ ወይኔጽሩ ሠናየ ወ ፩ 
እምኔሆሙ ዘኢይሬኢ አልቦ በማእከሎሙ። 
ወርኢኩ ከመ ኮነ ውእቱ ቤት ዐቢየ ወርኂበ ወምሉእ 
ፈድፋደ።
ወርኢኩ ከመ ተወልደ ፩ ላህም ጸዐዳ ወአቅርንቲሁ ዐበይት 
ወኵሎሙ አራዊተ ገዳም ወኵሉ አዕዋፈ ሰማይ ይፈርህዎ 
ወያስተበቍዕዎ በኵሉ ጊዜ። 
ወርኢኩ እስከ ተወለጠ ኵሉ አዝማዲሆሙ ወኮኑ ኵሎሙ 
አልህምተ ጸዓድወ ወቀዳማዊ በማእከሎሙ ኮነ ነገረ 
ወውእቱ ነገር ኮነ አርዌ ዐቢየ ወቦ ውስተ ርእሱ አቅርንት 
ዐቢያት ወጸሊማት ወእግዚአ አባግዕ ተፈሥሐ ዲቤሆሙ 
ወዲበ ኵሎሙ አልህምት። 
ወአነ ሰከብኩ ማእከሎሙ ወነቃሕኩ ወርኢኩ ኵሎ። 
ወዝንቱ ውእቱ ራእይ ዘርኢኩ እንዘ እሰክብ፤ ወነቃሕኩ 
ወባረክዎ ለእግዚአ ጽድቅ ወሎቱ ወሀብኩ ስብሐተ። 
ወእምኔሁ በከይኩ ዐቢየ ብካየ ወአንብዕየ ኢቆመ 
እስከ ኢክህልኩ ተዕግሦተ ሶበ እሬኢ ይወርዱ ዲበ ዝኩ 
ዘርኢኩ እስመ ኵሉ ይመጽእ ወይትፌጸም ወኵሉ በበ ክፍሉ 
ምግባረ ሰብእ ተርእየ ሊተ። 
ወበይእቲ ሌሊት ተዘከርክዎ ለሕልምየ ቀዳማዊ ወበእንቲአሁ 
በከይኩ ወተሀወኩ እስመ ርኢኩ ውእተ ራእየ።

</body>
</html>

