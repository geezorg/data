<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፻፮።</h3>
 
ወእምድኅረ መዋዕል ነሥአ ወልድየ ማቱሳላ ለወልዱ ላሜክ 
ብእሲተ ወፀንሰት እምኔሁ ወወለደት ወልደ። 
ወኮነ ሥጋሁ ጸዐዳ ከመ አስሐትያ ወቀይሕ ከመ ጽጌ 
ረዳ ወፀጕረ ርእሱ ከመ ፀምር ጸዐዳ ወድምድማሁ 
ወሠናይ አዕይንቲሁ ወሶበ ከሠተ አዕይንቲሁ አብርሃ 
ኵላ ቤተ ከመ ፀሐይ ወፈድፋደ በርሀ ኵሉ ቤት። 
ወሶበ ተንሥአ እምእዴሃ ለመወልዲት ከሠተ አፉሁ 
ወተናገረ ለእግዚአ ጽድቅ። 
ወፈርሀ ላሜክ አቡሁ እምኔሁ ወጐየ ወመጽአ ኀበ 
አቡሁ ማቱሳላ። 
ወይቤሎ አነ ወለድኩ ወልደ ውሉጠ ኢኮነ ከመ ሰብእ 
አላ ይመስል ደቂቀ መላእክተ ሰማይ ወፍጥረቱ ካልእት 
ወኢኮነ ከማነ  
ወአዕይንቲሁ ከመ እገሪሁ ለጸሐይ ገጹ ስቡሕ። 
ወይመስለኒ ከመ ኢኮነ እምኔየ አላ እመላእክት ውእቱ 
ወእፈርህ ከመ ኢይትገበር መንክር በመዋዕሊሁ ዲበ ምድር። 
ወይእዜኒ ሀለውኩ አቡየ አስተበቍዐከ ወእስእል እምኀቤከ 
ከመ ትሑር ኀበ ሄኖክ አብነ ወትስማዕ እምኀቤሁ አማነ 
እስመ ውእቱ ምስለ መላእክት ምንባሩ። 
ወሶበ ሰምዐ ማቱሳላ ነገረ ወልዱ መጽአ ኀቤየ ውስተ 
አጽናፈ ምድር እስመ ሰምዐ ከመ ህየ ሀሎኩ ወጸርሐ 
ወሰማዕኩ ቃሎ ወመጻእኩ ኀቤሁ ወእቤሎ ናሁ ሀለውኩ 
ወልድየ እስመ መጻእከ ኀቤየ።
ወአውሥአኒ ወይቤ በእንተ ነገር ዐቢይ መጻእኩ ኀቤከ 
ወበእንተ ራእይ ዕፅብ በዘቀረብኩ። 
ወይእዜኒ አቡየ ስምዐኒ እስመ ተወልደ ለላሜክ ወልድየ ወልድ 
ዘኢኮነ አምሳሉ ወፍጥረቱ ከመ ፍጥረተ ሰብእ ወኅብሩ 
ይጸዐዱ እምአስሐትያ ወይቀይሕ እምጽጌ ረዳ ወፀጕረ ርእሱ 
ይጸዐዱ እምጸምር ጸዐዳ ወአዕይንቲሁ ከመ እገሪሁ ለፀሐይ 
ወከሠተ አዕይንቲሁ ወአብርሃ ኵላ ቤተ።
ወተንሥአ እምውስተ እዴሃ ለመወልዲት ወፈትሐ አፉሁ ወባረኮ 
ለእግዚአ ሰማይ። 
ወፈርሐ አቡሁ ላሜክ ወጐየ ኀቤየ ወኢአምነ ከመ እምኔሁ 
ውእቱ አላ አምሳሎ እመላእክተ ሰማይ ወናሁ መጻእኩ 
ኀቤከ ከመ ታይድዐኒ ጽድቀ። 
ወአውሣእኩ አነ ሄኖክ ወእቤሎ ይሔድስ እግዚእ ሐዲሳተ 
ዲበ ምድር ወዘንተ ወዳዕኩ ወርኢኩ በራእይ ወአይዳዕኩከ 
እስመ በትውልዱ ለያሬድ አቡየ አኅለፉ ነገሮ ለእግዚእ 
እመልዕልተ ሰማይ። 
ወነዮሙ ይገብሩ ኀጢአተ ወየኀልፉ ሥርዐተ ወምስለ አንስት 
ተደመሩ ወምስሌሆን ይገብሩ ኀጢአተ ወአውሰብ እምኔሆን 
ወእምኔሆን ወለዱ ደቂቀ። 
ወሐጕል ዐቢይ ይከውን ዲበ ኵሉ ምድር ወማየ አይኅ ይከውን 
ወሐጕል ዐቢይ በ ፩ ዓመት ይከውን። 
ዝውእቱ ወልድ ዘተወልደ ለክሙ ውእቱ ይተርፍ ዲበ ምድር 
ወ ፫ ደቂቁ ይድኅኑ ምስሌሁ ሶበ ይመውቱ ኵሉ ሰብእ ዘዲበ 
ምድር ይድኅን ውእቱ ወደቂቁ። 
ይወልዱ ዲበ ምድር እለ ያርብሕ አኮ ዘመንፈስ አላ ዘሥጋ 
ወይከውን መቅሠፍት ዐቢይ ዲበ ምድር ወትትሐፀብ ምድር እምኵሉ 
ሙስና። 
ወይእዜኒ አይድዕ ለወልድከ ላሜክ እስመ ዘተወልደ ወልዱ 
ውእቱ በጽድቅ ወጸውዕ ስሞ ኖኅ እስመ ውእቱ ይከውን ለክሙ 
ተረፈ ወውእቱ ወደቂቁ ይድኅኑ እሙስና እንተ ትመጽእ ዲበ 
ምድር እምኵሉ ኀጢአት ወእምኵሉ ዐመፃ እንተ ሀለወት 
ትትፌጸም ዲበ ምድር በመዋዕሊሁ። 
ወእምድኅረዝ ትከውን ዐመፃ ፈድፋደ እምእንተ ተፈጸመት ቀዳሚ 
ዲበ ምድር እስመ አአምር ምሥጢራተ ቅዱሳን እስመ ውእቱ 
እግዚእ አርአየኒ ወአይድዐኒ ወበጸፍጸፈ ሰማይ አንበብኩ።


</body>
</html>

