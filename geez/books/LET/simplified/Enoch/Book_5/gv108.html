<html>
<head>
   <title>Enoch V</title>
   <META NAME="Description" CONTENT="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/.">
   <meta name="GENERATOR" content="Mozilla/2.0GoldB1 (Win32)">
</head>
<body text="#000000" bgcolor="#FFFFCC" link="#0000EE" vlink="#551A8B" alink="#FF0000">

<h3>ክፍል ፻፰።</h3>

ካልእ መጽሐፍ ዘጸሐፈ ሄኖክ ለወልዱ ማቱሳላ ወለእለ 
ይመጽኡ እምድኅሬሁ ወየዐቅብ ሥርዐተ በደኃሪ መዋዕል። 
እለ ገበርክሙ ወትጸንሑ በእሉ መዋዕል እስከ ይትፌጸሙ 
እለ ይገብሩ እኩየ ወይትፌጸም ኀይሎሙ ለመአብሳን፤አንትሙሰ 
ጽንሑ እስክ ተሐልፍ ኀጢአት እስመ ሀሎ ስሞሙ ይደመሰስ 
እመጻሕፍተ ቅዱሳን ወዘርኦሙ ይትሐጐል ለዓለም ወመናፍስቲሆሙ 
ይትቀተሉ ወይጸርሑ ወየዐወይዉ በመካነ በድው ዘኢያስተርኢ 
ወበእሳት ይነድዱ እስመ ኢሀሎ ህየ ምድር። 
ወርኢኩ ህየ ከመ ደመና ዘኢይትረአይ እስመ እምዕመቁ 
ኢክህልኩ ላዕለ ነጽሮ ወላህበ እሳቱ ርኢኩ እንዘ ይነድድ 
ስቡሕ ወይትከበቡ ከመ አድባር ስብሓን ወይትሀወኩ ለፌ ወለፌ። 
ወተስእልክዎ ለ ፩ እመላእክት ቅዱሳን እለ ምስሌየ ወእቤሎ 
ምንት ውእቱ ዝስብሕ እስመ ኢኮነ ሰማየ አላ ላህበ እሳት 
ባሕቲቱ ዘይነድድ ወቃለ ጽራሕ ወብካይ ወአውያት ወሕማም ኀያል። 
ወይቤለኒ ዝንቱ መካን ዘትሬኢ በህየ ይትወዶዩ መናፍስተ 
ኃጥኣን ወፅሩፋን ወእለ ይገብሩ እኩየ ወእለ ይመይጡ 
ኵሎ ዘነገረ እግዚአብሔር በአፈ ነቢያት እለ ሀለዉ 
ይትገበሩ። 
እስመ ሀለዉ እምኔሆሙ ጽሑፋን ወልኩዓን ላዕለ በሰማይ 
ከመ ያንብብዎሙ መላእክት ወያእምሩ ዘሀሎ ይብጽሖሙ ለኃጥኣን 
ወለመናፍስተ ትሑታን ወእለ አሕመሙ ሥጋሆሙ ወተፈድዩ 
እምኀበ አምላክ ወእለ ኀስሩ እምእኩያን ሰብእ፤ እለ 
አፍቀርዎ ለአምላክ ኢወርቀ ወኢብሩረ ኢያፍቀሩ ወኢኵሎ 
ሠናየ ዘውስተ ዓለም አላ ወሀቡ ሥጋሆሙ ለጻዕር፤
ወእለ እምአመ ኮኑ ኢፈተዉ መባልዕተ ዘውስተ ምድር አላ 
ረሰዩ ርእሶሙ ከመ መንፈስ እንተ ኀለፈት ወዘንተ ዐቀቡ 
ወብዙኃ አመከሮሙ እግዚእ ወተረክብ መንፈሳቲሆሙ በንጽሕ ከመ 
ይባርክዎ ለስሙ። 
ወኵሎ በረከቶሙ ነገርኩ በመጻሕፍት ወዐሰዮሙ ለአርእስቲሆሙ 
እስመ እሉ ተረክብ ያፈቅርዎ ለሰማይ እምእስትንፋሶሙ ዘለዓለም 
ወእንዘ ይትከየዱ እምእኩያን ሰብእ ወሰምዑ እምኀቤሆሙ 
ትዕይርተ ወጽርፈተ ወኀስሩ እንዘ ይባርኩኒ። 
ወይእዜኒ እጼውዕ መናፍስቲሆሙ ለኄራን እምትውልድ እንተ 
ብርሃን ወእዌልጥ ለእለ ተወልዱ በጽልመት እለ በሥጋሆሙ 
ኢተፈድዩ ክብረ በከመ ይደሉ ለሃይማኖቶሙ። 
ወአወጽኦሙ በብሩህ ብርሃን ለእለ ያፈቅርዎ ለስምየ ቅዱስ 
ወአነብር ፲፩ ውስተ መንበረ ክብር ክብረ ዚአሁ። 
ወይትወኀውኁ በአዝማን ዘአልቦ ኍልቍ እስመ ጽድቅ ኵነኔሁ 
ለአምላክ እስመ ለመሃይምናን ሃይማኖተ ይሁብ በማኅደረ ፍናዋት 
ርቱዓት። 
ወይሬእይዎሙ ለእለ ተወልዱ በጽልመት ይትወደዩ በጽልመት 
እንዘ ይትወኀውኁ ጻድቃን። 
ወይጸርሑ ወይሬእይዎሙ ኃጥኣን እንዘ ይበርሁ ወየሐውሩ 
እሙንቱሂ በኀበ ተጽሕፈ ሎሙ መዋዕል ወአዝማን።

</body>
</html>

