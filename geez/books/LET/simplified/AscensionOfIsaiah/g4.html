<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="gez">
<head>
  <meta http-equiv="content-type" content="application/xhtml+xml; charset=utf-8"/>
  <title>Ascension of Isaiah</title>
  <meta name="Author" content="Michal Jerabek"/>
  <meta name="KeyWords" content="Ethiopic, Ethiopian, Geez, Ge`ez"/>
  <meta name="Description" content="This document is a part of Library of Ethiopian Texts (LET). This virtual on-line library offers texts in classical Ethiopic (biblical, apocryphal, historical writings, etc.) and in most cases also the English translations. The entrance page of the main LET site could be found on http://anes235-1.ff.cuni.cz/projects/semitic/ethiopian/."/>
</head>
<body>

<p>
እስመ ብልያር በመዓት ዐቢይ ሀሎ ላዕለ ኢሳይያስ እምራእየ ወእምከሢት 
ዘከሠቶ  ለሰማየል ወከመ በእንቲአሁ አስተርአየ ምጽአቱ ለፍቁር 
እምሳብዕ ሰማይ ወተወልጦቱ ወርደቱ ወራእዩኒ በዘ ሀለወ ይትወለጥ  
በራእየ ሰብእ ወስደቱኒ ዘይሰደድ ወ ስቃያትኒ ዘሀሎ ደቂቀ  
እስራኤል ይሣቅይዎ ወምጽአተ ፲ወ፪ አርዳኢሁ ወትምህርት 
ወከመኒ ሀለዎ ቅድመ ሰንበት በዕፅ ይሰቀል ወምስለ ዕደው ገበርተ 
ዐመፃ ይሰቀል ወከመ በመቃብርኒ ይትቀበር ወ ፲ወ፪ እለ ምስሌሁ  
ይትዐቀፉ ቦቱ ወዕቅበተ እለ የዐቅቡ በመቃብረ፤ ወርደተ መልአክ  
ዘቤተ ክርስቲያን እንተ በሰማያት ሀለወት ዘውእቱ በድኃሪ 
መዋዕል ይጼውዕ ወመልአክ ዘመንፈስ ቅዱስ ወሚካኤል መልአከ መላእክት  
ቅዱሳን ከመ በሣልስት ዕለት ያርኁ መቃብረ ወ ወእቱ ፍቁር ነቢሮ  
ዲበ መታክፍቲሆሙ ይወጽእ ወይፌኑ ፲ወ፪ አርዳኢሁ 
ወይሜህሩ ኵሎ አሕዛበ ወኵሎ ልሳነ ለትንሣኤ ወእለ ተአመኑ  
በመስቀሉ ይድኅኑ ወበትንሣኤሁ በሳብዕ ሰማይ እምኀበ መጽአ  
ወከመ ሀለዉ ብዙኃን እለ ይትአመኑ ቦቱ በመንፈስ ቅዱስ  
ይትናገሩ ወብዙኅ ተአምር ወመንክር ይከውን በውእቱ መዋዕል።  
ወእምደኅረ ለቀሪቦቱ የኀድጉ አርዳኢሁ ትምህርተ ዘ፲ወ፪  
ሐዋርያት ወሃይማኖቶሙ ወፍቅሮሙ ወንጽሖሙ ወይከውን  
ወክሕ ብዙኅ [ለምጽአቱ ወ]ለቀሪቦቱ። ወበውእቱ መዋዕል 
ብዙኃን እለ ያፈቅሩ ሢመተ እንዘ ዕሩቃን ጥበበ ወይከውኑ ብዙኃን 
ሊቃናት መዐምፃን ወኖሎት ገፋዕተ አባግዖሙ ወይከውኑ መሠጠ  
በኢረኪቦቶሙ ኖሎተ ቅዱሳን። ወይዌልጡ ብዙኃን ክብረ ልብስቶሙ  
ለቅዱሳን በልብሰተ መፍቅረ ወርቅ ወይከውን ነሢአ ገጽ ብዙኀ  
በውእቱ መዋዕል ወመፍቅራነ ክብር ዘዝ ዓለም። ወይከውኑ 
ሐመይተ [ወሐማይያነ] ብዙኀ ወዕራቁ ክብር ለቀሪቦተ እግዚእ 
ወይትገኀስ መንፈስ ቅዱስ እምብዙኃን። ወኢይሄልዉ በውእቱ መዋዕል ነቢያት  
ብዙኃን ወኢእለ ይትናገሩ ጽንዕተ እንበለ ፩፩ በበመካናት በእንተ  
መንፈሰ ስሕተት ወዝሙት ወዘዕራቃ ክብር ወዘፍቅረ ወርቅ 
ዘሀለወት ትኩን በእለ ይትበሀሉ አግብርቶ ለዝኩ ወለእለ ይትወከፉ ዝክተ። 
ወይከውን በማእከሎሙ ጸልአ ዐቢየ በኖሎት ወበሊቃውንት በበይናቲሆሙ።  
እስመ ቅንአት ዐቢይ ይከውን በደኃሪ መዋዕል እስመ ኵሎ 
ዘአፍተዎ በቅድመ አዕይንቲሁ ይትናገር። ወያጸርዑ ትንቢተ ነቢያት ዘእለ  
እምቅድሜየ ወራእያትየኒ እላ ያጸርዑ ከመ ጕስዐተ ልቦሙ  
ይትናገሩ።  
  
ወይእዜኒኬ ሕዝቅያስ ወኢዮሳብ ወልድየ እላ እማንቱ መዋዕለ  
ጽወዓ ዓለም። ወእምድኅረ ተፈጸመ ይወርድ ብልያር መልአክ ዐቢይ  
ንጉሠዘ ዓለም ዘአኀዞ እምአመ ነበረ ወይወርድ እምጽናዑ  
በራእየ ብእሲ ንጉሠ ዐመፃ ቀታሌ እሙ ዘውእቱ ንጉሥ ዝንቱ 
ተክለ ዘተከሎ ፲ወ፪ ሐዋርያተ ፍቁር ይስድድ፤ እም ፲ወ፪ በእዱ  
ይትወሀብ። ዝመልአክ በራእየ ዝክቱ ንጉሥ ይመጽእ ወይመጽኡ ምስሌሁ  
ኵሉ ኀይላት ዘዝ ዓለም ወይሰምዕዎ በኵሎ ዘፈቀደ።  
ወበቃሉ ይሠርቅ ፀሓይ በሌሊት ወወርኅኒ ይገብር ከመ በስድስቱ  
ሰዓት ያስተርኢ። ወኵሎ ዘፈቀደ ይገብር በዓለም፤ ይገብር 
ወይትናገር በኀበ ፍቁር ወይብል አነ ውእቱ እግዚአብሔር ወእምቅድሜየ እሀሎ  
ወኢመኑሂ። ወ የአምንዎ ኵሉ ሰብእ ባዓለም ወይሠውዑ ሎቱ  
ወይትቀነዩ ሎቱ እንዘ ይብሉ ዝውእቱ እግዚአብሔር ወዘእንበሌሁ 
አልቦ ባዕደ። ወመብዝኅቶሙ ለእለ ኀብሩ ከመ ይትወከፍዎ ለፍቁር 
ይመይጥ ድኅሬሁ። ወይከውን ኀይለ መንክራቲሁ በበ አህጉር ወበሓውርት  
ወያቀውም አምሳሎ ቅድመ ገጹ በኵሉ አህጉር። ወይእኅዝ 
ሠለስተ ዓመተ ወሰብዐተ ወርኀ ወመዋዕለ ፳ወ፯። ወብዙኃን  
መሃይምናን ወቅዱሳን ሶበ ርእዩ ዘእሙንቱ ይሴፈዉ ዘተሰቅለ  
ኢየሱስ እግዚእ ክርስቶስ ድኅረ ርኢክዎ አነ ኢሳይያስ [ለዘ ተሰቅለ 
ወዐርገ] ወእለሂ የአምኑ ቦቱ ኅዳጣን እምውስቴቶሙ በውእቱ መዋዕል  
ይተርፉ ሎቱ አግብርቱ እንዘ ይጐዩ እምገዳም ውስተ ገዳም እንዘ  
ይጸንሑ ምጽአቶ። ወእምድኅረሰ ፲ወ፫፻ወ፴ወ፪ መዋዕል  
ይመጽእ እግዚእ ምስለ መላእክቲሁ ወምስለ ኀይላተ ቅዱሳን እምሳብዕ  
ሰማይ ምስለ ስብሓተ ሳብዕ ሰማይ ወይስሕብ ብልያርሃ ውስተ ገሀነም  
ወኃይላቲሁኒ። ወያዐርፎሙ ለእለ ይረክቦሙ በሥጋ በውስተዝ 
ዓለም ለመምለኪያነ ሠናይ [ወፀሓይሰ ይትኃፈር] ወኵሎሙ እለ  
በእንተ ሃይማኖቱ ረገምዎ ለብልያር ወለነገሥቱ። ወቅዱሳንሰ  
ምስለ እግዚእ ይምጽኡ ምስለ አልባሲሆሙ ዘላዕለ ይነብር ውስተ ሳብዕ  
ሰማይ፤ ምስለ እግዚእ ይመጽኡ እለ መንፈሶሙ ልቡሳን እሙንቱ 
ይወርዱ ወይሄልዉ ውስተ ዓለም ወይጼንዖሙ ለእለ በሥጋ ተረክብ ምስለ  
ቅዱሳን በልብስቶሙ ለቅዱሳን ወይትለአኮሙ እግዚእ ለእለ ዐቀቡ  
በውስተዝ ዓለም። ወእምድኅረዝ ይትመየጡ ውስተ አልባሲሆሙ ላዕለ  
ወይትኀደግ ሥጋሆሙ ውስተ ዓለም። አሜሃ ቃሉ ለፍቁር ይጌሥጽ  
በመዓት ለዘ ሰማይ ወለዘ የብስ ወለአድባርኒ ወለአውግርኒ  
ወለአህጉርኒ ወለበድውኒ ወለዕፀውኒ ወለመልአከ ፀሓይ  
ወለዘወርኅኒ ወለኵልሂ በኀበ አስተርአየ ወአግሀደ ብልያር  
በውስተዝ ዓለም ወይከውን [ትንሣኤ ወ]ኵነኔ በውስቴቶሙ 
በዝኩ መዋዕለ ወፍቁር ያዐርግ እሳተ እምኔሁ ወይበልዕ ኵሎ ረሲዓነ  
ወይከውኑ ከመ ዘኢተፈጥሩ። ወትራፋተ ነገረ ራእይ ጽሑፋን  
እሙንቱ ውስተ ራእየ ባቢሎን። ወትራፋተ ራእየ እግዚእ ነዋ ጽሑፋን  
እሙንቱ በምሳልያት በቃላትየ በዘ ጽሑፍ ውስተ መጽሐፍ ዘገሃደ  
ተነበርኩ ወርደቶኒ ለፍቁር ውስተ ሲኦል ነዋ ጽሑፋን እሙንቱ 
ውስተ መምተርት በዘ ይብል እግዚእ ነዋ ይሌብ ወልድየ ወኵሉ ዝንቱ ነዋ  
ጽሑፋን ውስተ መዛምርት በምሳልያተ ዳዊት ወልደ እሰይ 
ወበምሳልያተ ሰሎሞን ወልዱ ወበነገራተ ቆሬ ወኤታን እስራኤላዊ  
ወበነገራተ አሳፍ ወውስተ ትራፋተ መዛምርትኒ ዘመልአከ መንፈስ  
አንበበ ውስተ እለ አልቦሙ ስም ጽሑፍ ወውስተ ነገራተ አሞጽ 
አቡየ ወሆሴዕ ነቢይ ወዘሚኪያስ ወዘእዮኤል ወዘናሖም 
ወዘዮናስ ወዘአብድዩ ወዘእንባቆም ወዘሐጌ ወዘሰፎንያስ 
ወዘዘካርያስ ወዘምስኪያስ ወበነገራተ ዮሴፍ ጻድቅ ወበነገራተ ዳንኤል።   
</p>

</body>
</html>
